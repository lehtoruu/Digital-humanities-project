Fältskärns nionde berättelse.
En afton i slutet på Oktober hördes steg i den mörka vindstrappan, och någon famlade efter låset på fältskärns kammardörr. Den lilla församlade kretsen vände sig nyfiket om, ty man väntade ingen mera; sällskapet var nemligen fulltaligt, utom skolmästaren, Svenonius, som i flera veckor varit sjuk och så mycket mindre väntades, emedan stadens sqvaller, som hade reda på alla vigtiga tilldragelser, visste berätta att den lärde magistern samma qväll skulle låta koppa sig.

Emellertid var det ingen annan än Svenonius sjelf i egen person, som nu trädde in, något släpande i gången och pustande efter klättringen uppför de besvärliga vindstrapporna. Hans långa magra gestalt, knappt en tvärhand kortare än fältskärns egen, syntes i den slitna svarta rocken ännu magrare än förr, och glasögonen, hvilkas bågar förlorade sig i en skog af tofvigt svart hår, som omgaf de bleka kinderna likt en talldunge kring en vintersjö, hade knappt mera ett fäste på den hvassa, men hopkrympta näsan, hvars anblick annars aldrig brukade förfela en helsosam respekt hos stadens skolpiltar. Den lärde mannens drag, försedda med ett par tunna läppar, en framstående haka och ett par lifliga bruna ögon, hade således föga anspråk uppå att kallas intagande, men de mildrades betydligt af den stackars skolmästarens oförställda glädje att åter befinna sig i ett sällskap, som han så länge saknat och som, med alla sina kantigheter, liksom han sjelf, bestod af i grunden goda menniskor.

Man fann icke heller lätt tvenne mera kompletta motsatser, än denne fältskärns lärde åhörare och hans vän och trätobroder, den kortvuxne, fete, knubbige postmästaren kapten Svanholm, med sitt, i eget tycke åtminstone, martialiska utseende, sitt stubbade ljusa hår och de långa mustacherna, hvilkas ursprungliga röda färg af tiden förvandlats till grå och ur hvilka hans famlande tumme aldrig underlät att vid vigtiga tillfällen likasom framdraga ljusa idéer och slående kraftord. Postmästaren bar som vanligt en snäf grön jagtrock med posthorn på knapparna och ej mindre luggsliten än skolmästarns; dertill snusbruna underkläder med en guldpistol i berlockerna, gul vest och en halsduk af obestämd färg, hvilket något brokiga omhölje betäckte en personlighet, så stockkonservativ som någon tysk Haudegen och som skulle ha varit hjertans enformig, derest icke naturen försett honom med ett hetsigt lynne och ett gräligt ölsinne – hvilket sistnämnda likväl aldrig kom i fråga vid den strängt nyktre fältskärns aftonsamqväm.

Svanholm var också den förste att helsa den lärde vännen välkommen och fröjda sig att han åter »såg så pigg ut som en kosack i skumrasket», hvari gamla mormor, Anne Charlotte och fältskärn sjelf af hjertats välmening instämde, medan barnen ofrivilligt kände sin gamla respekt ej så litet förökad af de nya och hvassare kanter sjukdomen efterlemnat i skolmästarens figur. Man underlät icke heller att förvånas öfver den dietiske mannens mod att, likt Döbeln, kasta medicinen i vrån för att lyssna på fältskärns krigshistorier.

– Bryr jag mig om krigshistorierna! svarade skolmästaren muntert. – Quidquid delirant reges plectuntur Achivi. Hjeltarnes ära få folken betala. – Nej, kära bror, jag hade nog af »De blå»; jag har som en god kristen och en fredlig menniska låtit vår mesta anpart i stora ofreden storma förbi och kommer nu, sedan det värsta krigsbullret är öfver, för att vara med om begynnelsen af den nya och fredligare tiden, sedan det stormgalna nordiska lejonet rasat ut.
– Hjeltemod! Säger bror det! uppbrusade Svanholm och reste sig lik en stridstupp i sin fulla storhet af 5 fot och 5 tum från hjessan till fotabjället.

– Visst säger jag det, svarade skolmästaren oförskräckt. – Bättre är en bit bröd än ett stycke bly, ett halmtak än en bivuak, en bok än en huggvärja, ett skördefält än ett slagfält. Och det begaf sig, att Carl XII skaffade hela sitt rike bly, bivuaker, värjor och slagfält nog, men desto mindre bröd, tak, böcker och skördefolk ...

– Vi ha hört det der förut, genmälde fältskärn, som ogerna ville låta den gamla tvisten uppblossa ånyo; – och derföre hade bror Svanholm bordt lefva de två första tiotalen af förra seklet och bror Svenonius de näst efterföljande tiotalen, så hade hvar och en af er lefvat uppå sin rätta tid, i stället att gå här och spöka med otidigheter, hvar och en på sned i sin ensidighet. Bror Svanholm skall ännu få höra hvad krigen kosta, och bror Svenonius skall märka huru sagornas jättar kasta sin skugga långt framåt i tiderna. Det är med sagan som med en sjunkande sol; ju lägre hon sjunker ned i natten af det förflutna, desto kolossalare blir skuggan af de jordiska föremål, som råkat komma i hennes sken.
– Jag tänker att kusin Bäck har, gudnås, förstöring nog att ännu berätta oss, sade gamla mormor för att i sin mån blanda bort tvistefrågan. – Jag vill ändå hoppas att denna berättelse icke blir på långt när så äfventyrligt blodig och vild som den förra.
– Så är det, sade fältskärn. – Vi äro nu vid 1714. Derefter följde ännu sju de längsta och sorgligaste år, Finland någonsin genomlefvat. Men det stora nordiska kriget hade då redan, liksom Carl XII sjelf, utspelt sin egentliga trumf, och hvad derefter kom, det var sårfebern, som följde efter striden och föregick tillfrisknandet; det var en lång och dyster dödskamp, uppfylld af förtviflade ansträngningar att rädda en bruten storhet; det var en tid af vanmäktiga fredsarbeten, under hvilken nya framtidsfrön obemärkt fattade rot i gruset af en sammanstörtande jättebyggnad; en af dessa underbara tider, som nästan icke ha något närvarande, utan lefva helt och hållet i minnet af det förgångna och i hoppet om det tillkommande, nöjda nästan med hvilken förändring som helst, allenast de räddas ur den förfärliga ovisshet, som nedtrycker dem och förlamar dem. Det är ganska märkvärdigt att se huru ett folk åldras. De tolf åren efter 1709 förvandlade svenska folket från pojke till gubbe; lyckligtvis satt pojken allt qvar uti lynnet och sitter der än i dag, och så länge vet ingen hvad dag den ledbrutna armen kan få sin spännkraft igen. Men det ges ärr, som aldrig fullkomligt läkas, själens ärr långt mera än kroppens, och det är visst, att hela nordens genius efter 1721 blef en annan. Hvarken Carl XII eller Peter den store eller deras tidehvarf födas två gånger.
– Kusin har nu sagt oss en hel hop om Gösta Bertelsköld, men nästan ingenting om hans bror Torsten, inföll gamla mormor, hvars praktiska sinne alltid förde henne »from sounds to things», från resonementernas område rakt fram till menniskor och händelser. – Jag tviflar mycket på att någon af dem blir en så duglig karl som far deras; de ha ju ej tid till det, stackars gossar, för det evinnerliga slagtandet.
– Kusin glömmer, genmälde Svanholm vigtigt, – att Gösta Bertelsköld rymt ur fångenskapen och slagits dessa åren som partigängare i minst femtio affärer, utan att tala om de stora drabbningarna. Till exempel när han med femtio bussar af äkta sorten försvarade Majniemi slott och var nära att begrafvas under dess spillror.
– Är Majniemi förstördt? frågade Svenonius med så mycken förvåning, som hans ringa beundran för krigiska händelser tillät honom.

– Hjeltemod! Mins inte bror det? Vid den der landstigningen för att göra en diversion mot ryssarnes operationsbas i Åbo, svarade postmästaren.

– Men derom har jag ej hört ett ord, återtog skolmästaren.

– Ja man skall lefva med björkeris, stutar och gramatikor, för att glömma sådant! inföll postmästaren. – Bror mins kanske inte engång äfventyren i Pelkäne skog kort före slaget, eller försöket att öfverrumpla Wiborg i kompani med Löfving, eller duellen med De la Barre, som d–n må taga med hull och hår, – med respekt sagdt, efter man inte har lof att svära här!
– Icke ett ord, bror Svanholm!
– Hjeltemod! Han är skolmästare och skall lära pojkarne mores och vet inte knasket om Storkyro slag! Magister är han på köpet och skulle hvad dag som helst få sig på fracken uti studentexamen!
– Bror Svanholm behagade inte blanda ihop hvad som inte hör hit, genmälde Svenonius, synbart stucken. – Jag tror mig känna så mycket om Storkyro slag, som bror sjelf till exempel, men icke har jag hört ett ord af bror Bäck om något ditåt.
– Himmelsturk! Och han har berättat en hel lång afton derom!
– Ja, men då var farbror Svenonius borta, inföll den lille Jonathan, något stolt öfver att med en så dräpande anmärkning med ens göra slut på herrarnes tvist. Fältskärn hade blinkat åt gamla mormor att låta dem nappas, och Anne Charlotte, som för tillfället nystade tråd, hade skrattat så att hon två gånger slet af tråden.

– Det har sin riktighet, det, min gubbe lilla, svarade postmästarn något förbryllad. – Bror Svenonius var ej med vid Storkyro. I stället att taga in Wiborg, tog han in fläderthé, den hederliga fredsmenniskan.
– Om bror varit med vid Storkyro, hade bror sluppit att springa vid Karstula, återtog skolmästaren, som ej kunde smälta den martialiske kaptenens gäckeri med hans lärdom.

– Herre, jag sprang inte, jag retirerade i god ordning! röt postmästaren, under det att spetsarna af hans mustacher böjde sig uppåt, ungefär som murrhåren på en gammal huskatt vid den oförmodade anblicken af en utsvulten byhund i köket.

– Men så säg dem då, kusin Bäck, att vi lyckligen kommit öfver isen på Kyro elf och nu befinna oss – ja, jag vet inte hvar, utropade mormor, som blifvit smittad af munterheten, men befarade af kapten Svanholms mustacher, liksom man brukar spå af ringar kring månen, storm och nederbörd.

– Låt det der nu vara, sade fältskärn försonande. – Vi befinna oss för närvarande i Stockholm år 1714 och ha fullt upp att göra med diplomatiska intriger, som underminerade marken, der det nordiska lejonet tog sina sista trotsiga steg. Och emedan jag visst icke tilltror mig att känna handskmåttet på alla de händer, som der och på andra håll sträcktes i mörkret efter den vacklande kronan och det murknade enväldet, så må vi hellre se åt hvad det blifvit af Torsten Bertelsköld, som den tiden var en framtidsman och representerade hvad som komma skulle i bror Svenonii tidehvarf, likasom karolinen Gösta Bertelsköld med kropp och själ hörde till bror Svanholms tid, med hvilken det nu lider till ända.
– Jag vill aldrig förmoda att bror Bäck ämnar traktera oss med pennfäkterier, så länge Carl XII ännu är på fötterna, yttrade kaptenen buttert.

Fältskärn teg några ögonblick stilla. – Det vore barnsligt, sade han slutligen, – att vänta sig något språng i folkens öden och tidernas utveckling. Det kan vara en tid, när sakerna gå sin jemna gång, så att man tycker att allt är som förr, och så kommer der plötsligt en stöt, som kastar allt öfverända och likasom framföder en ny tid fullvuxen. Men ser man sig om, så märker man, att det nya redan långt för detta slagit sin rot uti det som var, och icke är annat än den mognade frukten af ett frö, planteradt för år och mansåldrar tillbaka. Det finns ingen tid, som skulle vara så afslutad i sig, att han ej tillika är en öfvergång till någonting nytt. Jag vill taga en liknelse och säga att hvar tid tjenar sig upp genom graderna. Det kan t. ex. ingen bestrida, att bror Svanholm en tid var löjtnant; nå godt, men så löjtnant bror var, hade bror fänriken ännu uti sig och kaptenen i görningen, och se derför var bror löjtnant blott i förbigående, liksom på fouragering.
– Men kaptenen har stött fanan i marken och lagt sig i vinterqvarter, genmälde Svanholm godmodigt, under en suck vid tanken uppå att äfven i hans rensel hade kunnat ligga en fältmarskalksstaf.

– Visserligen kunde tiden ändå bättre förliknas vid en postmästare, inföll Svenonius.

– Ja, och vid en skolmästare eller en fältskär, svarade den gamle värden. – Tiden kan förliknas vid en hel hop ting, utom vid gubbar med grå hår, som vi, så gubbe man än brukar måla honom. Tidens rätta väsende är en evig ungdom; han tål intet murket, han hviftar det bort med sina stora stormfyllda vingar för att beständigt sätta uti dess ställe någonting ungt och friskt. Men de gamla förstå sig icke på sådant, utan mena att tid och verld bli beständigt sämre, för det att de sjelfva ej kunna vänja sig vid den tanken att en ny tid stiger fram uti nya former.
Anne Charlotte, som i sin beundran för Carl XII nästan öfvergick postmästaren och endast öfverträffades af den lille stormodige Jonathan, hade länge haft en märkvärdig vedermöda att tiga och ryckte nu, likasom till förpostfäktning, fram med ett: – gufar skall aldrig kunna neka att tiden efter Carl XII krympte ihop till en dvärg!
– Ja till sudd och kludd och elände och småkryp! inföll kapten Svanholm såsom en trogen bundsförvandt.

– Vänta, vänta, ännu ha vi ett stycke dit, svarade fältskärn undvikande. – Noga taget, äro vi alla för små vice häradshöfdingar, för att döma en sådan kaxe som menskligheten. Det är bäst att vi låta henne döma sig sjelf.
– Tänker inte kusin föra oss på en stund tillbaka till Finland? frågade mormor.

– Kanske; om det inte kan undvikas. För min del har jag en stor förkärlek för naturen i sin ursprungliga vildhet, men jag tycker inte om konstgjorda ödemarker, allraminst der mina fäder ha bott.
– De goda hederliga menniskorna! De måste ha slitit mycket ondt!
Fältskärn svarade icke. Man såg att hans gråa ögonbryn rynkades, och utan att veta det, bröt han af mundstycket till sin gamla silfverbeslagna masurpipa.

När alla tego, frågade slutligen mormor, om han ej ville begynna nu.

– Ja, svarade han entonigt.

– Och hvad heter nionde berättelsen?
– Skuggan af ett namn.
Skuggan af ett namn.
1. Riksdagsklubben.
En qväll i Mars månad år 1714 var ett sällskap af 50 till 60 personer församladt hos öfversten grefve Gustaf Lewenhaupt i närheten af riddarhustorget i Stockholm. Luckorna för fönstren voro med omsorg stängda och, att döma af de betjenter som, utan synbar anledning, voro posterade såväl i trapporna, som ute vid porten, tycktes man på samma gång vilja undvika skenet af en hemlig sammankomst och likväl vara mån om att trygga sig för alla öfverraskningar.

Ett erfaret öga kunde af sällskapets mycket olika sammansättning lätt nog öfvertyga sig, att här icke var ett vanligt aftonnöje, vid hvilket de höge herrarne togo sin skada igen efter dagens många bekymmer; ej heller ett af de partimöten, som voro så vanliga i denna oroliga tid, och helst nu under riksdagen, då »katten var borta och mössen sprungo på bordet», som en af kungavännerna oförtäckt yttrade på riddarhuset. Man såg här gamle förfarne män från Carl XI:s bistra tider, medlemmar af den förödmjukade och numera fattiga högadeln, som aldrig kunde förlåta pfaltziska huset reduktionen och enväldet; medelålders män, som ledsnat vid krigen, gärderna, löneafdragen och militärväldet; ynglingar, »fulle af framtid», men ganska tome på innehåll för det närvarande, och som ingenting högre önskade, än att på hvad sätt som helst göra något buller här i verlden. Alla dessa kunna likväl inrymmas inom ett parti, så framt de alla, i likhet med värden, tillhörde högadeln; men utom denna den svenska aristokratins grädde, som här representerades af flera lysande namn, såg man äfven flera af den lägre adeln, såsom Stjerneld, Leijonmarck, Wulfvenstjerna, och ännu dertill flera ofrälse prester och tjenstemän, – namn, hvilka hade en mycket borgerlig klang, såsom Lars Molin, Erik Benzelius, Adam Schütz, men som icke destomindre voro kallade att spela en betydande rol i den tidens politiska hvälfningar.

Något skildt från de öfriga stod en grupp vid en fönstersmyg under ifrigt samtal. Det var generalmajoren grefve Abraham Brahe och vice amiralen baron Axel Lewenhaupt, som dragit till sig vice presidenten i Åbo hofrätt Sven Leijonmarck och sakta, men lifligt tycktes bearbeta denne väldige partikämpe för sina åsigter. Till denna grupp sällade sig snart en fjerde, dåvarande kgl. bibliothekarien vid Upsala akademi Benzelius, hvilken en hans samtida kallar »ett ungt ämne till allt lysande, som sedan blifvit och kunnat blifva hans lott» – om han ej sträfvat högre än till erkebiskopsstolen i Upsala. Öfverläggningarne rörde det memorial om rikets usla belägenhet, som Leijonmarck aflemnat på riddarhuset, för att motivera nödvändigheten af att, i en så förtviflad belägenhet, och då man nästan förlorat hoppet att mera återse konungen, tillsätta – en regent.

Detta djerfva ord tycktes åstadkomma icke ringa förlägenhet. – Sedan hans majestäts glorieuse campagner intet lemnat oss annat än äran qvar, är det nödigt att henne sauvera, så hemma som borta, utlät sig Axel Lewenhaupt.

– Kgl. majestät lärer intet förtycka, att ju visse ärender, hvarom intet i Demotika decideras kan, komma här till ett skyndesammare afgörande, yttrade Gustaf Lewenhaupt med mycken försigtighet.

– Gud hafver lagt konungarne ett mål före, öfver hvilket ingen gå kan, och för sådan dödelig händelse må de gode svenske män i tid se sig före, genmälde Sven Leijonmarck, med den gudaktiga djerfhet, som utmärkte denne förslagne partiman.

Ett nästan spefullt löje krusade Benzelii läppar. – De gode herrar, sade han, höjande stämman så att alla blefvo uppmärksamma, – de uppgöra här systemer i statsrätten och hviska hvarandra i örat fagra ord med hakar och sporrar, förmenande att fuller ingen vet när nordvestvinden kan dem bringa allt till Demotika. Rent ut, gode herrar af adel, vi prester och borgare äro stämde hit för att komma sams om hvad göras bör för att rädda fäderneslandet, med eller utan fagra visor i orden.
– Bönderna begära prinsessan till regentinna! utropade major Stjerneld, på sitt vanliga kärfva vis afhuggande frågans gordiska knut. Han var också den som ifrigast arbetade deruppå, och länge med ringa framgång, ty bönderne voro af alla de mest konungske.

– Herr majoren talar derom med en förunderlig visshet, yttrade biskop Molin med en statsmans försigtighet.

– Jag har bevis derpå i min ficka, och de skola i morgon framläggas för adeln, svarade Stjerneld utan betänkande.

– Jag skulle förr ha trott att bönderne låtit regera sig af den ryktbara stöfveln*), utbrast lagmannen baron Conrad Ribbing föraktligt.

Benzelius, sjelf af bondehärkomst, brusade upp. – Herr lagman, sade han, – vet så väl som vi alla, att den stöfveln är gjord af någon bland riddarhusets skomakare; och Sveriges bönder torde hvarken nu eller framdeles låta regera sig af stöflar, om de ock vore beprydda med gyllene sporrar.
– Och ej heller köra med femte hjulet under vagnen, svarade Ribbing stucken, syftande dermed på förslaget att göra ett femte stånd af statens ofrälse tjenstemän, hvilket förslag då ansågs härröra ifrån Benzelius.

– Intet gräl, mina herrar, inföll biskopen. – Vi äro hitkomna för att förlikas om bästa medlen att inrätta en stark regering under konungens frånvaro. Saken förekommer i morgon på riddarhuset, och patrioterne måste förena sig, om ej allt skall gå sönder.
– Hvad är det vidare? utbrast Stjerneld. – Man hugger tassarna af det holsteinska partiet genom att på fläcken insätta hennes kunglig höghet i styrelsen.
– Med den limiterade makt likväl, som landets prosperité i sådana conditioner torde insistera, yttrade grefve Brahe med en aristokratisk släng på den stolta Brahenacken.

– Grefven har rätt, sade den republikanskt sinnade Leijonmarck. – Fata trahunt nolentes. Det är nödvändigt att, derest, hvad Gud förbjude, något dödeligt skulle hända konungen, icke vidare kommande acteurer utföra sina statsactioner till rikets förderf.
– Rikets väl fordrar, att regeringsformen före 1680 restitueras och stånden återfå sina rättmätiga privilegia, utlät sig Gustaf Lewenhaupt.

– De framfarna tider vittna, att der hvarje stånd possederat de conditioner det med rätta tillkommit, der har ock riket sig alltid bäst porterat, menade grefve Brahe.

– J gode herrar af adeln, utropade Benzelius ånyo uppbrusande, – talen alltid så som vore den gamla goda tiden allenast utdrifven i förstugan och J behöfden allenast öppna dörren och bedja honom gunstbenäget återigen stiga in. J förglömmen att der skett en hop ändringar under salig herrens tid, riket till största gagn, och som de ofrälse stånden icke lära hugade vara att stryka ur riksboken. J viljen hafva en regent under hank och stör – välförståendes i den bedröfveliga casus att något vidkomme vår nu regerande konung, som Gud bevare till lif och helsa. Men jag säger eder, att vi ofrälse vilja hafva ett ord i laget, om så sker, och tänka icke vidare låta plocka oss som hjerpar af en hand full småkungar, de må då kalla sig riksens råd eller kungliga råd eller rådlöse grefvar och brödlöse friherrar.
Ett obeskrifligt tumult uppstod vid dessa dristiga ord, man skrek om hvarandra, och medan några de mest förbittrade ropade att talaren borde visas på dörren, hörde man den qvicke Wulfvenstjerna halfhögt säga till Ribbingarne: – Häng honom eller adla honom, det kommer på ett ut, ty i båda fallen tiger han som ett godt barn.
Molin sökte förgäfves återställa endrägten, erinrande om att man ej hitkommit för att gräla om ståndsintressen, utan för att rådpläga om hela rikets bestånd. Tider af gemensamma olyckor söndra sinnena lika ofta som de förena dem, och tvedrägtens gissel var icke den minsta af de olyckor, som nu på en gång störtade öfver norden. Det visade sig, att alla närvarande, och bland dem mången som allvarligen ville rikets bästa, voro ense blott derom att en förändring vore af nöden; men så snart det gällde att veta hvari ändringen borde bestå, hvarthän den egentligen borde syfta, söndersplittrades genast meningarne i en mängd fraktioner, som bekämpade hvarandra. Benzelius hade snart omkring sig ett icke obetydande parti, som tycktes fast beslutet att, vare sig här eller vid ståndens sessioner, bestrida högadeln företräde, och fruktan att stöta detta parti för hufvudet dämpade utbrottet af de höge herrarnes vrede. Schütz satte sig till protokollet, och man beslöt formligen att genomdrifva prinsessan Ulrika Eleonoras inträde i styrelsen som regentinna under konungens frånvaro.

– Och i samråd med ständernas deputerade, tillade Stjerneld, som genast kraftigt understöddes af Benzelius och hans vänner.

– Hvad nu? utropade Axel Lewenhaupt. – Vill man tillställa åt oss ett långt parlament och en Cromwell?
– Jag vet ingen lämpligare person än Leijonmarck att åtaga sig Cromwells rol, hviskade Wulfvenstjerna till Schütz.

– Får gå för deputerade, inföll den sluge Conrad Ribbing. – Det är i alla fall ett benstycke åt oppositionens knärackor och klingar bra i beskattningsfrågor.
– Mina herrar, sade Gustaf Lewenhaupt med ett tvetydigt smålöje, – jag fruktar mycket att vi uppgjort räkningen utan värden. Om jag ej bedrar mig, kommer här en man, som torde soulagera våra soupçoner i detta afseende.
En man om föga öfver 30 år, af spenslig gestalt och bleka, men intelligenta drag, trädde in i detsamma. Hans ovanligt vårdade klädsel med de oundvikliga tillbehören af en allongeperuk och oformliga vida ärmar på den broderade rocken, lät, i förening med hans lediga, något stolta hållning, genast ana en medlem af den högsta aristokratien, bildad i de utländska hofvens salonger, medan flertalet af den tidens öfriga yngre ädlingar röjde spår af slagfältets barskare uppfostran.

– Hvem är den högdragne herrn? frågade en af de nykomne riksdagsmännen sin granne Schütz.

– Det är en man, svarade Schütz, – om hvilken man ej vet hvad som är farligare: att ha honom till vän eller till ovän, att möta honom i salongen eller kabinettet; en man af stor capacitet och ännu större ärelystnad; en man som genomskådar de fleste, men sjelf genomskådas af få eller ingen; en man som genom börd och böjelse tillhör högadeln, men likväl förstått att göra sig oumbärlig för alla partier, utan att något kan kalla honom sin; lierad med alla, förtrolig med ingen; negligerad i befordran och likväl använd i de vigtigaste värf; knappt mer än en yngling och redan grånad i diplomatiens hela förställningskonst, med ett ord, en värdig lärjunge af sin store mästare och gynnare, grefve Arvid Horn – legationssekreteraren grefve Torsten Bertelsköld.
Det dröjde ej länge, innan en grupp partimän af olika meningar samlat sig kring den nykomne, som med den mest ogenerade öppenhet omtalade hvad han visste eller trodde sig veta. Det holsteinska partiet, sade han, satte alla medel i rörelse; royalisterne voro böjda att melera sig uti affären; prinsessan hade ej deciderat sig; grefve Horn hyste för henne, likasom för herrarne här den största consideration och tviflade intet, att saken skulle aflöpa till allas satisfaction ...

– Grefve Horn är således för projectet! utropade Lewenhauptarne. – Då är segern afgjord.
– Grefve Horn, svarade Bertelsköld, – har ej uttalat någon tanke alls om herrarnes dessein, men jag tror mig veta att han, i sin ställning af kungligt råd och omgifven af rapporteurer, kommer att i morgon, inför sittande råd och i prinsessans présence, gifva sex eller sju bland herrarne en allvarsam reprimande.
– Hvad! utropade åter Lewenhauptarne m. fl., – han är då emot projectet! Han vill då blamera oss! desarmera oss! ruinera oss!
– Jag är öfvertygad om att grefven både för herrarne och affären hyser den största égard och att hennes kunglig höghet ej skall ha skäl att vara missnöjd med grefven.
– Men är han då för, eller emot oss?
– Allt hvad jag kan säga är att grefven utan tvifvel skall följa sin pligt.
– Fördömda karl, aldrig vet man på hvad qvist man har honom! utropade partimännen, och klubben skingrade sig under tvekan och villervalla.

2. Diplomatens krigsförklaring.
Qvällen efter klubbens sammanträde inträdde grefve Torsten Bertelsköld genom de höga utsirade ekdörrarna i generalen grefve Liewens hus. Generalen var borta på en beskickning till konungen i Turkiet för att på rådets vägnar framställa rikets verkliga belägenhet och förmå Carl XII till hemresa; men Bertelsköld fortsatte oanmäld sin väg genom de toma rummen, tilldess han stannade uti grefvinnans sängkammare. Med artighet, nästan med hjertlighet, kysste han grefvinnans hand och vexlade ett par förbindliga ord om hennes helsa.

Grefvinnan var ett fruntimmer om vidpass 30 år, snarare kort än lång, svartklädd, med ett utseende som, utan att egentligen vara skönt, var fullt af behag och godhet. Långt ifrån att misstycka en förtrolighet, som ej heller kunde misstydas, tycktes hon rörd deraf; der steg en fuktig glans i hennes vackra ögon, och hon besvarade Bertelskölds helsning med större värma, än hans egen.

De bland oss, som minnas Majniemi slott och kostymbalen på Drottningholm, skola kanske ännu i grefvinnan igenkänna den fordna älskeliga Ebba Bertelsköld, dåförtiden hoffröken, numera statsfru hos hennes kgl. höghet prinsessan Ulrika Eleonora. I långa år hade ett sorgligt minne förmått henne att försmå alla anbud, tilldess att grefve Torsten för få år sedan förmådde henne att vid 27 års ålder räcka handen åt en redan grånande enkling, hennes nuvarande make. Men den svarta sorgdrägten lade hon endast då af, när hofetiketten oundvikligen fordrade det.

– Jag hoppas att jag ej incommoderar dig? sade grefve Torsten, i det han tog plats vid sin systers sida.

– En så sällsynt gäst kan ej göra det, äfven om han vore mindre välkommen än du, svarade grefvinnan.

– Jag tror verkligen det är flera veckor sedan jag sist hade nöjet se ma soeur. Göromål ...
– Det är tre månader sedan. Låt det nu vara glömdt ...
– Liksom det lilla brouilleriet vid vår sednaste rencontre. Du försvarade din position som – en karolin. Apropos, har du hört dagens nyheter?
– Nej. Men det måste vara något singuliert; jag vet att du aldrig kommer utan orsak. Kan jag tjena dig med något annat än din sednaste propos, mon ami?
– Ebba, du vore ett klokt fruntimmer, om du blott förstode att profitera af din position. Men låt oss ej mera tvista derom. Här föregå vigtiga saker. Partierna äro i öppet harnesk emot hvarandra; man anser kronan så godt som ledig. Enfin, hvad skall man göra med en kung 300 mil härifrån, hvilken den ena anser för vansinnig, den andra för död, den tredje för fången? Föreställ dig, Görtz och holsteinarne ha vunnit en seger i dag; ja, det förstås i sjelfva loyauténs namn och till dess bästa. Prinsessans partigängare melerade med en hop folk af mycket suspecta intentioner, den ärlige Creutz i spetsen, ha fått i dag sin tillbörliga avis au lecteur inför sittande råd. Herrarne blefvo rätt artigt stångade af vår finska enhörning*); Crusbjörn t. ex. fick höra att han är en lika dålig statsman, som god soldat. Den som badinerade mest, var Axel Lewenhaupt. Riksdagen har fått sitt nådiga afsked; prinsessan har insisterat att det må ske med douceur. Emedlertid har adeln voterat prinsessan till regentinna. Imaginera dig huru. Man hade ett protokoll med två kolumner; det ena för dem som strax ville förhjelpa hennes kgl. höghet till den illustra fauteuillen; den andra för dem som underdånigst ville persuadera hennes kgl. höghet att gifva sig patience, tills någon janitschar hulpit riket ur detta embarras.
– Perfidie! Fortfar.
– Närvarande voro 235 adelsmän. I första kolumnen tecknade 137, i den andra ingen. Du känner ju Cederhjelm?
– Den qvickaste man och den största lufver i Stockholm – näst min herr bror.
– Mycket förbunden. Nåväl, Cederhjelm låtsade vara mycket presserad, suddade ihop något i första kolumnen och gick derpå sin väg, tout éperdu. När man läste hans kråkfötter, befunnos de lyda så här: »att anmoda hennes höghet nekar jag intet är det nyttigt för oss och henne, Carl Gustaf Cederhjelm.»

– Han var således mot regentskapet?
– Eller för; – huru man vill taga det.
– Fullkomligt i din smak. Det förundrar mig att icke du sjelf ...
– Jag skref icke i någondera kolumnen. Impossible, enhörningen finner rådligast att icke prononcera sin opinion, och hans politik är för det närvarande min. Men så som sakerna stå, är det min tanke att prinsessan förr eller sednare får préponderancen, och då skall hon aldrig förlåta oss att ha motverkat hennes intresse. Me voila. Du gör mig mycket förbunden, om du averterar prinsessan att jag är en bland hennes mest devouerade anhängare och arbetar sans bruit i tysthet för hennes fördelar.
– Jag gissade således rätt; du fann att jag kunde vara dig nyttig, och du påminte dig att du hade en syster. Torsten, – jag har ganska små pretentioner på din tillgifvenhet, men du vet hvad jag tänker om din politiska carrière. Hvartill denna halfhet, som smickrar och förråder alla partier? I går var du royalist, i dag hessare, i morgon holsteinare, i öfvermorgon litet af hvardera, eller ingendera. Välj ditt parti, mon frère; du har åtminstone tre att välja, och för hvilket du än deciderar dig, lägga dina talenter en betydande vigt i vågskålen. Men tillåt mig säga dig, detta ögonspel med alla partier skaffar dig fiender i alla och vänner i intet. Torsten, ditt handlingssätt är ovärdigt ditt namn och din ställning, och jag ämnar ej låna mig till redskap för dina afsigter.
– Åter en straffpredikan. Admirera ett tålamod, min grefvinna, som ej låter afskräcka sig af den stränga admonition, hvarmed du sist hedrade mig, när jag var nog djerf att föreslå dig ett politiskt förbund för att utspana prinsessans demarcher. Eh bien, jag säger intet derom ...
– Det är mer än oklokt, mon ami, det är ignobelt. Vår far skulle aldrig ha handlat så.
Grefve Torsten rodnade. Van som han var att hysa en hög tanke om sitt politiska snille, – en tanke som för öfrigt hystes äfven af andra, – måste dessa förebråelser af en qvinna, så föga erfaren i tidens många intriger, synas honom i hög grad oberättigade. Men han beherrskade sig. – Mon coeur har rätt, sade han; – att göra ett sådant system till sin lefnadsuppgift, vore hvarken klokt eller nobelt. Men har du betänkt, i hvilka tider vi lefva? Vi stå alla vid randen af tre afgrunder, af hvilka den ena eller den andra i dag eller i morgon skall uppsluka allt, som lutar åt motsatta sidan. Antingen skall kungen, prinsessan eller hertigen af Holstein segra; då ve deras fiender! Och om det gällde endast personer, men nej, det gäller systemer. Du nämnde vår far. Nåväl, jag vill upprepa för dig de ord han sade till mig en dag vid slutet af sin lefnad. Det är på dig, Torsten, jag bygger, sade han. Minns, att om jag ej lemnar dig något annat arf, så lemnar jag dig arfvet af en idé, och denna idé är upprätthållandet af en medlande makt mellan enväldet och mångväldet, mellan konungens absoluta rätt, som förnekar alla andras rätt, och hopens tygellösa makt, som upplöser allt i partier. Lofva mig, Torsten, att du beständigt kämpar för adelns medlarekall mellan konung och folk!
– Så stå fast dervid och dagtinga ej med de andra partierna.
– Nej, deruti har du orätt. Mitt parti är gifvet, det är grefve Horns, det enda som anstår vår börd. Det är jag som en dag skall uppbära detta parti, och jag skulle nu, medan allt vacklar, kasta mig under tidens rullande vagnshjul och låta mig krossas af den första kungliga, prinsliga eller hertigliga lakej, som behagar korsa min väg! Oh – om jag hade min ring, min ring, skulle jag skratta åt alla dessa eländiga småkryp i stället att nu ...
– Det är bara vantro med konungens ring.
– Jag vet det, och likväl förlänar den en så underbar makt genom blotta hoppet att lyckas i allt ... Men, enfin, vill du protegera mina intressen hos prinsessan?
– Som din syster, ja. Som ditt politiska verktyg, nej.
– Du tvingar mig då att kasta mig i armarna på det holsteinska partiet och Görtz?
– Så länge Sverige har Carl XII, finns endast ett parti för loyala undersåter. Blif konungens man, Torsten, använd ditt snille att demasquera hans fiender, befästa hans makt och tjena ...
– Enväldet? Aldrig! Derhän, Ebba, för dig din génerosité. Jag skulle tjena sabeln, det råa våldet, som förtrampar alla våra rättigheter – denna soldatesk af högre och lägre grad, som behandlar friborne ädlingar likt janitscharer; en kung, hvars rike känner hans tillvaro blott genom de oerhördaste utpressningar; fallande storheter, skuggor af förgångna segrar, som fördunstat i nederlag; maktlösa välden, som ej ega någonting annat qvar, än sin sjelfviska ärelystnad och sina okufvade pretentioner! Jag, den man som bär inom mig en ny tid, en frihetens och rättvisans tid, som icke tillåter makten att förhäfva sig eller svagheten att bita henne i hälen, – jag skulle bortkasta min förmåga och min framtid för en förlorad sak, som kan ècrasera oss i dag, men som i morgon är en saga från fabelåldern! Nej ... jag öfverlemnar denna rol åt vår vandrande riddare af de tusen äfventyren, mon cher Gustave, som i detta ögonblick har det bästa tillfälle att återuppresa i Finland de karolinska väderqvarnarna ...
– Torsten, smäda icke Gösta! Han är en äkta riddersman, utan falskhet, likasom utan fruktan, trogen intill döden den kung och den sak, hvilkas fana han svurit ...
– Utan tvifvel. Apropos af vår Gösta, man säger att Eva Falkenberg nyss blifvit enka efter gamla Rhenfelt. Du lofvade mig nyss din systerliga protection. Jag förlåter dig, mon coeur, dina reprocher och hoppas att du skänker mig din sécours, ifall det skulle convenera mig att täfla om den älskvärda enkans hand.
– Åter en affär! En kombination! Store politici, huru litet J förstån er uppå ett qvinnohjerta!
– Allons. Som du behagar. Du vet likväl att jag adorerat Eva Falkenberg långt före hennes giftermål. Att vi beständigt lågo i krig med hvarandra, borde bevisa din skarpsynthet, att jag ej hade den olyckan vara min sköna motståndarinna alldeles likgiltig. Jag vet hvad du vill säga: en ungdomsböjelse, liksom din egen! Illusioner, som blekna vid tjugo år och försvinna vid trettio! Gösta har längesedan glömt henne, likasom hon glömt honom; partiet är convenabelt, och jag ser intet skäl ...
– Räknekarlar som du, mon ami, summera vanligtvis en hel mängd små ziffror i menniskohjertat och glömma bort de stora. Du borde känna Eva Falkenberg, det är en sjelfständig karakter, mycket starkare än jag. Hon skall försmå ditt anbud ...
– Hvarföre, s’il vous plait?
– För det att hon älskar Gösta ännu, och för det att hon aldrig kunnat fördraga dig, mon cher. Jag kan således ingenting göra för dig.
– Så mycket mera skäl för mig att eröfra henne. Min grefvinna, jag har nu discourerat med er som en bror, men ni har ej behagat svara mig som en syster. Jag har bigtat några af mina planer, mina förhoppningar; ni har ej derföre genomskådat mig. Ni har glömt, att också jag har en icke ringa stolthet i fädernearf. Vi kunna derföre sluta nu. Men jag prévenerar er derpå, att vi hädanefter komma att ligga i öppen fejd. Jag skall störta er prinsessa, om jag finner det nyttigt för mitt system; jag skall sätta henne på thronen, om jag finner det nyttigare. Hvad angår madame Rhenfelt, blir hon, med eller mot er önskan, med eller mot vår finske Don Quixote, inom ett eller par år grefvinna Bertelsköld. Er ödmjuke tjenare, min grefvinna!
– Torsten! utropade grefvinnan, men han var redan försvunnen. Hennes vackra ögon fylldes af tårar. – Hvarföre, sade hon till sig sjelf, – skola så stora egenskaper fördunklas af en så stor egoism! O männer, männer, som beständigt ställen eder sjelfva som mål och allt öfrigt som medel, – huru ofta glömmen J icke dervid att det utom er ännu finnas hjertan som lida och en Gud som styr!
3. Flyktingarna.
Sveriges då lefvande störste statsman, finnen grefve Arvid Bernhard Horn, arbetade i sitt kabinett, jemte legationssekreteraren grefve Torsten Bertelsköld, på uppsättandet af ett cirkulär till svenska ministrarne vid de utländska hofven. Grefve Horn var i sanning en ståtelig representant af den gamla aristokratien, reslig till vexten, med en ovanligt rak och regelbunden profil, hvars förnäma uttryck mycket förhöjdes af den bakåt strukna, ytterst väl kammade peruken, som föll i yfviga lockar öfver hans nacke och hals; – örnnäsa, framstående mun med något tjock underläpp och ett markeradt drag af bestämdhet i karakteren – en hög vacker panna och ett par stora ljusblå och genomträngande ögon. Hela hans toilett var, äfven på arbetsrummet, vårdad med största omsorg och af en utsökt elegans; på den broderade blåa nattrocken och de svarta underkläderna syntes ej minsta fläck eller skrynkla; de fina silkesstrumporna betäckte otadeliga vador, och fötterna, för tillfället instuckna i ett par sammetstofflor, behöfde icke blygas för sin chaussure. Sjelfva rummet var möbleradt med utsökt elegans i den då rådande franska stilen och skulle, i all tidernas fattigdom, utan fara för jemförelsen kunnat tjena till kabinett för en af Ludvig XIV:s ministrar uti Versailles.

Grefven uppstod och närmade sig Bertelsköld, ännu haltande efter den blessyr han för 13 år sedan erhöll i knäet vid öfvergången af Düna. – Är det färdigt? frågade han med en routinerad förmans afgörande och likväl höfliga ton.

Bertelsköld räckte honom konceptet, hvilket han uppmärksamt genomläste. »Tit. behagade vid sitt hof med den mest soignösa attention observera de demarcher, som torde göras för att reglera successionen i Sverige, medan Hans Majestät, till alla trogne undersåters hugnad, ännu lefver och är vid perfekt vigör. Tit. torde ej underlåta att med all flit afböja mesyrer, som torde vara för Hans Majestät och riket högst skadliga och præjudicerliga, så att dem betages all apparence för att reussera vid Tit. hof. Till kongl. senatens kunskap har kommit, att baron Görtz för sådane desseiner torde brukas vid franska hofvet. Senaten har genom kgl. kanslikollegium gifvit envoyén Cronström befallning att stäcka tit. Görtz’ kredit; hvarförutom Tit. torde intet ur akt lemna, att, förutom Danmark och administratorn, jemväl den holländske ministern är den som, förmer än andra puissancer, gjort Hans Majestät chagrin och rikets välfärd komprometterat ...» etc.

– Det är bra, fortfor grefven, sedan han slutat genomläsningen. – Jag ser att legationssekreteraren förstått mig, och det fägnar mig att äga en man som jag kan lita uppå. Vi skola soutenera hans majestäts krona så länge som möjligt.
– Så länge som möjligt, upprepade Bertelsköld med ett fint, nästan omärkligt leende.

– Denne Görtz kan blifva oss farlig, fortfor grefven, utan att låtsa märka det tvetydiga i Bertelskölds svar. – Han är i diplomatien hvad Carl XII är på slagfältet, en man som beständigt spelar va la banque. Om ödet en gång skulle sammanföra dessa så olika och likväl så lika personligheter, torde män som ni och jag bli öfverflödiga.
– Spel-lyckan är obeständig, svarade legationssekreteraren liksom förut.

– Ni torde ha rätt. Låt oss nu blott sörja för en räddningsflotta i det hotande allmänna skeppsbrottet. Hvad nytt?
– Ers excellens känner kanske ej det rykte, som spridt sig i dag på morgonen genom flyktingar från Finland?
– Sedan finska kustvägen spärrats af fienden, har regeringen ej erhållit någon post från norra Finland.
– Man säger att Armfelt blifvit totalt slagen någonstädes i Österbotten och hela armén förstörd.
Grefve Horn bleknade starkt, men beherrskade sig nästan ögonblickligt och svarade: – Jag hoppas att ryktet är falskt. Enligt sednaste underrättelser hade Armfelt förstärkt sig i Österbotten, och Galitzin stod ännu i nejden af Björneborg. Man måste emellertid förhöra flyktingarne. Jag vill påminna mig, att er bror stött till Armfelt med en skara partigängare. Ni har inga underrättelser från honom?
– Min bror har alldeles glömt skrifkonsten. Jag vet blott, att han retade fienden genom ett dåraktigt försvar att i grund demolera vårt fäderneslott Majniemi i nejden af Åbo.
– Legationssekreteraren dömmer något strängt den skola, i hvilken Sveriges ärorikaste lagrar vuxit, genmälde Horn med en axelryckning.

– Jag hyser den största vördnad för en skola, som räknar ers excellens bland sina lärjungar, svarade Bertelsköld; – men jag åberopar ers excellens eget omdöme om spelarne. Min bror har satt allt på ett kort och – förlorat.
– Er bror är en tapper man; jag kan ej förebrå honom hans missöde. Men var god och hör åt hvad det är för ett buller derute på gatan.
Verkligen hade också redan en stund ett ovanligt sorl derute fäst grefvens uppmärksamhet. När Bertelsköld kom ut, fann han en stor folkmassa skrikande och hojtande, nära att börja en strid med polisbetjeningen, som, understödd af en militärpatrull om tjugu man, syntes tveka om den borde skrida till våldsamma åtgärder. Stockholm var nemligen sedan en tid så öfversvämmadt af hjelplöse flyktingar från Estland, Liffland och Finland, att man slutligen icke visste någon utväg för deras herbergerande. Innevånarne, som sjelfva ledo så hårdt af tidens betryck, hade med svensk gästfrihet i det längsta försökt att hjelpa de utblottade; men när beständigt nya skaror strömmade öfver, blefvo efterhand alla tillgångar uttömda, och den första välviljan förvandlades ganska naturligt i otålighet och knot. När derföre ånyo en skara af mer än hundrade flyktingar, genomfrusna och uthungrade öfverkommit på isen, till största delen från Åland, steg knotet till sin höjd, och de olyckliga bortdrefvos hvar de än visade sig för att begära tak öfver hufvudet. Polisbetjeningen ville då förmå flyktingarne att lemna staden och söka sig någon fristad på landsbygden, men dessa, alldeles utmattade af den svåra färden öfver hafvet, vägrade att begifva sig bort och skulle nu tvingas dertill med våld. Denna åtgärd väckte åter Stockholmarnes förtröttade medlidande till flyktingarnes förmån; folkhopen tog deras parti och fordrade med högljudda rop att regeringen borde sörja för deras uppehälle. Ett myteri var nära att utbrista, så mycket farligare, emedan det sjelf gaf sig en loyal karakter och vände sig emot rådet såsom den högsta styrande makten under konungens frånvaro. Man var icke okunnig om den yppiga lyx, hvarmed kgl. rådet grefve Horn, af både vana och böjelse, omgaf sig midti den allmänna nöden, och man visste icke, eller hade man glömt, att den ädle grefven, lika frikostig som rik, hade gjort större enskilda uppoffringar, än någon annan, både för rikets försvar och för nödlidande landsmäns understöd.

Både flyktingarne och den öfriga folkhopen tågade derföre, utan att den beväpnade styrkan vågade hindra dem, till grefve Horns hus och uppfyllde småningom tätt packade hela gatan. Trängseln ökades af de många slädar, som de flyende finnarne medförde, somlige dragne af hästar, somlige med handkraft, fullpackade med orklösa gubbar, gråtande mödrar, skrikande barn och allehanda husgeråd och redbarheter, hvilka man ej velat lemna till byte åt fienden. Hela denna bedröfliga skara uppstämde nu ett väldigt oljud, i hvilket blandade sig utrop af mera vådlig beskaffenhet.

– Bröd, bröd! Vi hungra ihjäl!
– Husrum och värme! Vi frysa ihjäl!
– Bort med polisen!
– Ha vi husrum för alla verldens tiggare?
– Det är regeringens sak.
– Det må de sköta, som äro skulden till allt ondt.
– Och som hindra kungen att göra fred.
– För att sjelfva regera desto längre.
– Kungens fel är det ej!
– Nej, nej, sådan kung finns icke.
– Lefve kungen!
– Han lefver sjelf som den ringaste soldat.
– Icke är det han, som trycker oss med pålagor.
– Nej, nej, det är herrarna!
– De frossa på vår sista skärf.
– De plundra oss och utsuga oss.
– För att sjelfva få lefva i makt och kräslighet.
– Derför hindra de kungen att komma tillbaka; han skulle fort köra bort dem ifrån rådsbordet.
– Och så reta de ryssen att anfalla oss, för att än vidare få uppbära krigsgärden.
– De ha tagit mutor af Danmark.
– Och för att göra oss redlösa, uttaga de allt ungt folk och skicka det att förgås mot fienden.
– Här äro så många*), som frysa och svälta, men den rike grefven derinne sitter uti sin sammetsrock och smörjer kråset med stek och spanskt vin.
– Ned med rådsherrarna! Ned med Horn!

– Fred och bröd! Ned med alla förrädare!
– Lefve kungen! Hurra!
Och vid dessa ord begynte de första stenarna att hagla mot grefvens rutor, men ännu blef blott en enda spräckt uti hörnet.

Bertelsköld uppfattade ställningens våda med snabb blick, ej ovärdig hans store mästare. Hans första ordre till betjeningen var att tillbomma porten och stänga luckorna i nedra våningen, dernäst att beväpna sig med hvad som var närmast till hands. Helt obemärkt laddades några gamla muskedundrar inne på gården. Men det olycksbådande massacrez la canaille! som störtat så mången storhet före och efter den tiden, kom likväl icke öfver den stolte ynglingens läppar. Han påminte sig sin fars öde vid försvaret af Majniemi, och dessutom var det en annan, som ägde befalla här. Han rapporterade saken i få ord till grefve Horn.

– Gör hvad ni vill, sade grefven helt lugnt och lyftade knappt sin penna ifrån papperet. Hans arbetsrum vette mot gården.

– Men det gäller ers excellens’ person.
– Behagar ni fullända ert koncept?
– Men pöbeln går till extremer, missnöjet ger sig luft, ett uppror förestår, det gäller rådets myndighet, och om man ej lyckas lugna folkmassan, torde prinsessan innan aftonen vara utropad till regentinna.
Nu lade grefve Horn pennan ifrån sig, betraktade Bertelsköld utan att ändra en min och sade helt vårdslöst: – nå ja, trankilisera hopen, om ni behagar; men låt karlarna på gården kratsa ur muskedundrarna; jag tycker ej om att pojkar leka med krut.
– Jag skall begagna ers excellens fullmakt, svarade Bertelsköld, inom sig förbittrad öfver att ännu stå der som en skolgosse inför sin mästare. Inom några ögonblick visade han sig uti ett öppnadt fönster i andra våningen. Det var också hög tid; stenregnet ökades, åtminstone ett halft dussin rutor voro redan krossade, och för hvarje klingande ruta hurrade folkhopen. – Låt oss stångas med den finska hornboskapen! ropade något qvickhufvud i skaran, och detta plumpa skämt belönades med nya hurrarop.

Anblicken af Bertelsköld, som stod der till utseendet kall och obekymrad om stenarna som slogo mot väggen invid honom, lugnade larmet för ett ögonblick. Man var nyfiken att höra hvad han hade att förkunna. – Mina vänner! ropade han, icke missnöjd att låta aristokraten derinne betala sin öfverlägsenhet; – hans ex. grefve Horn anser sig som född finne förpligtad att på egen bekostnad underhålla de nyss öfverkomna finske flyktingarne och bjuder dem fria bostäder och kost på Fågelvik, Stjerneberg eller Hvitvik, hvar de helst vilja bosätta sig.
Flyktingarne utbrusto i höga glädjerop.

– Och på det att ingen af dem må lida nöd innan de komma fram, skall hans ex. låta utdela 10 daler i respengar åt hvarje hushåll och 5 daler åt hvarje ogift eller barnlös person ibland flyktingarne.
– Hurra! Lefve grefve Horn! ropade finnarne. Men oljudet begynte åter bland Stockholmarne. Det farliga ropet »vi vilja ha kungen tillbaka!» hördes ånyo.

I detta ögonblick såg Bertelsköld från sin högre ståndpunkt de glimmande musköterna af ett kompani militär, som anryckte med hastig marsch vid slutet af gatan. – Ännu ett ord! utropade han med ironisk höflighet. – Vänner och grannar af Stockholms befolkning, hans ex. låter eder veta, att han skänker eder – de rutor ni haft den vänskapen att reparera uti hans hus!

– Ned med Horn! Ned med rådet! Lefve kung Carl! skrek hopen åter i ny förbittring, och flyktingarnes bedjande röster förlorade sig i det vexande tumultet.

4. Karolinen.
För att uppfatta betydelsen af ett gat-upplopp, som under andra förhållanden aflupit med litet stoj och någon förtjenst för glasmästarne, måste man erinra sig, att rådet nyss hemskickat ständerna med oförrättade ärender, att missnöjet var allmänt, ställningen förtviflad, de vidunderligaste rykten i omlopp om konungen, alla partier i fejd och förbittring och hufvudstaden nästan utblottad på militär. Ingen kunde förutsäga hvar rörelsen skulle stadna, om händelsevis en gnista satte alla eldfängda ämnen i brand.

Emellertid anryckte ett nyss uppsatt reservkompani af Uplands regemente, till största delen helt unga rekryter, inöfvade af några få bland Måns Stenbocks öfverblifne krigare från Helsingborg, hvilka undgått den sednaste olyckan vid Tönningen. Kompaniet gjorde halt vid närmaste gathörn, och befälhafvaren kommenderade gevär för fot. Man syntes böjd att underhandla med folkhopen, som vexte med hvarje ögonblick. Allas blickar riktades mot grefve Horns hus: man väntade att den ryktbare rådsherren skulle visa sig. Men han kom icke; hans stolta själ försmådde att underhandla med den upproriska pöbeln.

Gatan var nu fullkomligt spärrad, och en vagn, hvars packning utvisade resande från landsorten, var af trängseln förhindrad att komma fram eller tillbaka. Några okynnige pojkar gåfvo hästarne en snärt, de stegrade sig och sköto vagnen tillbaka inpå folkhopen. De närmast stående veko tillbaka, öfverföllo kusken med skymford och gjorde min att afhugga draglinorna och kullstjelpa vagnen. En fruntimmersröst befallte kusken att hålla stilla, men det var omöjligt; larmet och trängseln gjorde hästarne vilda.

I detta ögonblick banade sig en ovanligt högvext och bredaxlad man väg genom folkhopen. Den militäriska hållningen och qvarlefvorna af en uniform till hälften betäckt af en grå bondjacka, utvisade mannens yrke; men den förslitna vårdslösa drägten, det underliga, förstörda, nästan förvildade uttrycket i denne mans ursprungligen ädla och vackra drag läto snarare ana en röfvare, nyss kommen från skogen och förundrad att befinna sig midt i hvimlet utaf en hufvudstad.

Den främmande tycktes ha varseblifvit den fara, i hvilken vagnen sväfvade, och sköt med jernarmar folkhopen undan, ungefär som när en van simmare klyfver vågen med sträcksimning. Innan kort stod han vid vagnen, ryckte upp dörren och ropade på god svenska åt fruntimret derinne att hon borde stiga ur; hon kunde vara lugn, ty han ville föra henne i säkerhet.

– Jag är inte rädd, svarade fruntimret, som var ovanligt vackert, bar sorgdrägt och tycktes vara omkring 30 år; – men att stadna här är lika omöjligt, som att köra fram. Var god och för mig till grefve Horns hus här midtemot.
Främlingen svarade icke, hans redan utsträckta hand sjönk tillbaka, och han stod några sekunder orörlig. Emellertid stormade folkmassan på, och trängseln blef så stark, att man knappt kunde röra hand eller fot vid sidan af vagnen.

– Nå ...? sade den svartklädda damen otåligt. – Är det ni som är rädd?
– Ni kan inte komma fram till fots, svarade främlingen tvekande.

– Så var god och bär mig. Ni ser mig ut att ha burit tyngre bördor och slagit er genom tätare murar.
Oaktadt dalkarlshatten var djupt tryckt öfver främlingens panna och hans kinder voro brynta af alla slags vindar, kunde man se att han rodnade. Men ingen tid var att förlora. Han lyftade sin sköna börda lätt som ett barn på venstra armen, medan han med den högra dref folkhopen åt sidan, likasom stormen böjer ett gungande skördefält. Till höger och venster om honom stupade svärjande och skrikande den ena efter den andra, som icke nog fort gaf väg. Till slut uppnådde han porten till det anvista huset. Der nedsatte han sin börda och ställde sig i försvarsställning framför den svartklädda, ty porten var stängd.

Antingen folkhopen der närmast blifvit retad af främlingens något hårdhändta framfart, eller att man af hans ställning vid porten ansåg honom tillhöra grefve Horns folk, alltnog, det dröjde ej länge innan massorna, som sökte ett föremål att släcka sin harm uppå, vände sig mot mannen vid porten. De första oqvädesorden efterföljdes ganska snart af stenkast och käpphugg. Främlingen tycktes emellertid vara fullkomligt likgiltig för sin fara; hans enda stridsplan gick ut uppå att bilda en sköld mot alla de kastvapen, som kunde träffa den svartklädda damen. Ett par af de närmast stående, en kopparslagaregesäll och en tjock bryggaredräng, misstydde detta troligen som fruktan och trädde dristeligen fram, i den lofliga afsigt att gripa den långe mannen i kragen, kasta honom till marken och prygla upp honom för besväret. Men detta misstag bekom dem ganska illa. Främlingen fattade med hvardera handen en man för bröstet, lyftade dem båda på rak arm i höjden och slungade dem derefter så våldsamt till marken, att det knakade i alla leder och blodet frustade ur de båda kämparnas näsa och mun.

Ett så kraftigt tag, en så oerhörd styrka förfela aldrig sitt intryck på massorna, och svenska lynnet på den tiden var så mäktigt gripet af förvånande bragder, att stämningen rundtomkring främlingen ögonblickligen slog om i aktning, nästan beundran, medan de fallne deremot fingo uppbära kamraternas åtlöje. – Jo der blef du bultad, kopparslagare! Der fick du en knäpp på svickan, bryggare! skrek hopen. – Han vid porten är ingen dufunge. Hvem har lust att försöka ett nytt napptag?
– Låt honom vara! skrek en annan röst. – Ser ni inte den långa pampen, som hänger fram under hans bondjacka. Begriper ni inte, dumhufvuden, att det är en af kungens blå gossar?
– Ah ... är det en af de blå! Jo, det såg jag strax uppå tagen. Lefve kung Carl!
– Lefve hans raska gossar! Hurra!
– Jo ser ni det? Karlen lyfter på hatten. Hin så dumt att börja gräl med en af de blå. Hör på, kamrat der vid porten, låt narrit vara godt igen, och kom och drick ett glas med oss, vi sala ihop tre styfver till mans och låta de andra gräla bäst de gitta med grefven derinne.
– Tack skall ni ha, svarade främlingen, blidkad af lefveropen för kungen, vid hvars namn han icke underlät att lyfta på hatten. – Jag har en helsning till er, fortfor han, – men derom få vi talas vid sedan. Hjelpen mig nu att få detta fruntimmer uti säkerhet.
– Vänta, svarade en handskmakare, som var lierad med de förnäma, – lemna den saken åt mig. Grefve Bertelsköld! grefve Bertelsköld!
Främlingen rodnade ånyo, men fann snart att tilltalet gällde en person, som ånyo visade sig i fönstret. Handskmakaren vexlade med honom deruppe ett par ord, och det dröjde ej länge, innan porten öppnades och Torsten Bertelsköld visade sig, bjudande sin arm åt den svartklädda damen. – Madame Rhenfelt! utropade han. – Er arm, jag ber; ni kan nu vara fullkomligt lugn.
– Jag tackar er, min grefve, men tillåt mig att medföra min tappre försvarare! sade krigsrådet Rhenfelts unga enka, ty det var hon. Men den långe främlingen var försvunnen.

– Lundberg, ropade grefve Torsten nobelt till en af betjenterne, – sök rätt uppå den långa karlen, som stod här vid porten och gif honom denna börs. Hvad jag skattar mig lycklig, bästa Eva, att kunna sauvera er dyrbara person. Följ mig! grefvinnan deruppe har lyckligtvis sina rum åt gården.
Den svartklädda damen följde honom. Men ännu i porten kastade hon en blick tillbaka och yttrade likasom ofrivilligt: – En besynnerlig man! Jag ville likväl gerna sjelf få tacka honom.
– Oroa er inte, svarade grefve Torsten småleende; – i detta ögonblick sitter han kanske redan på krogen och dricker kungens skål. För folk af hans metier är det alltid en förträfflig anledning.
– Det var likväl någonting i hans sätt ... Men ni torde ha rätt. Förunderligt! jag vet endast en, som skulle kunna mäta sig med honom i styrka.
– Och hvem då, om jag törs fråga?
– Er bror.
– Hvilket infall! Men ni behöfver hvila. Kom, så gå vi till grefvinnan.
5. Hattarna af!
Emellertid fortfor oväsendet utanför grefve Horns hus. Partiernas hemliga utliggare voro sannolikt i verksamhet för att underblåsa en demonstration och tvinga regeringen att taga parti. Det oklara gäsande missnöjet med det närvarande underhöll glöden i alla sinnen, och både de som visste och de som icke visste hvad de för resten ville, voro alla ense derom att de ville en förändring – någonting annat, än den nuvarande olidliga ställningen.

Spåren af partiernas afsigtliga uppviglingar läto snart förnimma sig deruti, att de första spridda ropen efterhand koncentrerade sig i ett enda, som verkligen då var alla partiers lösen, konungavännerne icke undantagne: »fred! fred! Vi vilja ha fred!»

– Hör på packet derute! yttrade kongl. rådet Falkenberg, som jemte flera af rådsherrarne skyndat till stället och inkommit genom en bakport. – Det är en ny riksdag under bar himmel, blott litet mera stojande än den andra. Man vore frestad att säga: det är Sveriges mun som talar!
– Sveriges mun har ej talat på så länge, att den af ovana skriker, yttrade en annan af rådet, grefve Horns svärfar, fältmarskalken grefve Nils Gyllenstjerna, hvilken, likasom Falkenberg, var i onåd och nästan öppen brytning med ultraroyalisterne.

– Munväder! yttrade grefve Horn lakoniskt. Han, som kände ställningen bättre än någon, visste också bättre att den nya tiden ännu icke var mogen att plocka som en frukt ifrån trädet. – Var god och låt utdela de lofvade understöden åt flyktingarne! tillade han, vändande sig till Torsten Bertelsköld.

– Fred! Fred! skrek folkmassan allt högre, och återigen klang en ruta i rummet bredvid.

Fruntimmerna, som sökt en fristad i gårdsrummen, togo saken mindre lugnt än herrarne. Grefvinnan Horn bönföll hos sin far att han måtte blidka hopen, och Eva Rhenfelt inlade sitt förord hos sin onkel, den gamle Falkenberg. Alla förenade bestormade sedan grefve Horn.

Denna stolte ädling, om hvilken icke ens afunden kunde säga att han någonsin fruktat, hade varit soldat, innan han blef statsman. Hade han nyss försmått alla stränghetsåtgärder mot folkmassan, för att undvika ända till skenet af att begagna våld till att trygga sin personliga säkerhet, så är det likväl troligt att soldaten inom honom haft möda att underkasta sig statsmannens lugna besinning. Kunskapare utsändes och återkommo med nya rapporter om ställningen derute. Man trodde sig hafva förmärkt att penningar utdelades bland hopen och att fri förtäring bestods på krogarna. Grefve Horn öfverlade med de öfriga rådsherrarne, och resultatet blef att den länge väntade ordren afgick till militärbefälet att rensa gatorna med gevärkolfvarne och arrestera orostiftarne.

Man ville då påskynda krisen? Hvem kan afgöra motiverna för en fullkomligt lagenlig och berättigad åtgärd till ordningens vidmakthållande? De höge herrarne visste med sig att de mer än någon ville ha fred; men krig var konungens lösen. Hopen ropade emellertid fred! och inkastade Horns rutor, under det att den ropade lefve för konungen. Sådan är i alla tider massornas logik.

Knappt var ordren utfärdad, innan Bertelsköld, som med en kikare postat vid ett af fönsterna, hviskade grefve Horn någonting i örat, och följden blef, att kontraordres genast utsändes. Den ena efter den andra af grefvens gäster närmade sig fönsterna och varseblef en märkbar förändring bland folkhopen. Larmet hade till största delen upphört, fiendtligheterna afstadnat, och hopen tätnade. Allt trängde omkring en enda punkt derborta vid gathörnet. Stundom hördes ett doft sorl af bifall, eller ett mummel af dämpadt knot genomgå massan likasom rytandet af en aflägsen fors; derefter blef allt så tyst, att äfven de längst bort stående, som ej kunde veta hvad saken angick, tego stilla, när de förnummo de främste tiga, och försökte att tränga sig längre framåt, för att uppsnappa hvad som egentligen var på färde.

– Våra riksdagar äro sig alltid lika, yttrade Falkenberg något försmädligt. – Det är alltid lindansarne, som göra der den bästa marknaden.
– Jag tror ej att hopen i dag låtit amusera sig med dylika petitesser, invände Gyllenstjerna. – Eller skulle grefve Horn ha utskickat en arlequin till pöbelns amusement?
– Jag tillstår, svarade grefven, – att jag kunnat försöka det. Men tiderna förändras, hopen, alltid fallen för leksaker, vill nu hafva nya – kanhända våra hufvuden. Försöket skulle icke lyckats i dag, tror jag. Man skockar sig derborta kring en talare, och det lyste mig veta hvad man har att säga dem.
– Lundberg är utskickad och skall snart rapportera sammanhanget, yttrade Bertelsköld i det han räckte kikaren åt sin förman.

– Jag tycker mig se en lång gestalt i midten af folkhopen, sade grefve Horn.

– Det är möjligen ers excellens’ kassör, Långström, som utdelar penningarna.
Den erfarne statsmannen log. – När menniskorna tillbedja den gyllene kalfven, dansa de och skråla omkring honom; hans makt är sällan tillräcklig att så plötsligt förstumma larmet och samla dessa hundrade i andäktig tystnad kring en okänd medelpunkt. Gifven akt, mina herrar, det måste vara en prest, som predikar der borta.
– Sorlet begynner åter ... nej, det tystnar ... hör! man ropar: hattarna af! hattarna af!
– Ja, vid Jupiter, hattarna flyga af, alla hufvuden blottas ... se, rörelsen går från medelpunkten utåt, liksom ringarna kring en kastad sten på den lugna vattenytan.
– Karlarna föra tröjärmen till ögat, qvinnorna sina förklädssnibbar. Vore ej den hedersmannen Isogæus död för flera år sedan, skulle jag tro honom hafva uppstått ur sin graf på Clara kyrkogård till att hålla en straffpredikan för de okynnige sällarna derborta.
– Mina herrar, fortfor Horn, – näst Guds namn gifves blott ett namn i Sverige, för hvilket alla hufvuden blottas. Om icke denna talare är en prest och hans tal en predikan, så måste han vara en återkommen soldat och berätta dem något om ...

– Lefve kung Carl! kung Carl! ... Ett omäteligt hurrarop genomgick hela folkmassan från de främsta lederna till de yttersta och fulländade faktiskt grefve Horns afbrutna mening. Derefter blef det åter tyst; talaren fortfor och hopen lyssnade, men afståndet tillät ej herrarne deruppe att urskilja hvarom fråga var.

– Hvad kan han säga dem? yttrade grefvinnan Horn med en naturlig nyfikenhet.

– Hvad kan han säga ett folk, som hungrar, fryser, förblöder, dignar under bördor af alla slag och fiender från alla håll – hvad kan han säga dem annat än hvad det nyss förut sjelf har utropat: fred! fred! svarade Gyllenstjerna.

– Jag är säker uppå att han lofvar dem fred till våren, yttrade Falkenberg. – Man måste försäkra sig om hans person. Det är kanhända en hemlig agent från Danmark.
– Är det han som jag tror, hviskade fru Rhenfelt till sin onkel, – så är freden det sista han yrkar uppå.
Knappt var det sagdt, innan ett nytt förvirradt sorl uppstod på gatan, och man kunde tydligen urskilja ropen: – krig! krig! lefve kungen! till Finland! till Finland!
– Hvad! utropade Gyllenstjerna. – Nyss ville de ecraséra rådet för att få fred; nu skola de antasta oss för att få krig. Jag bekänner att det var en portion mera förnuft i deras förra begäran.
– Massornas förnuft! utropade Falkenberg med ett föraktligt småleende.

– Ja, sade Horn. – Och massornas enthusiasm. Hvad hade man ej kunnat göra med detta folk, om man ej hetsat det till döds! Det har i decennier blödt på hundrade slagfält; det har gifvit från plogen sin sista arm; det har låtit slagta sig, utplundra sig, förtrampa sig, för att tjena till piedestal åt detta hjeltenamn, som nu uppfyller verlden med sina bragder och sina dårskaper. Och när under den förkrossande bördan af dess elände en suck om fred undfaller dess läppar, då behöfver der endast uppstå i hoparna en af de blå och berätta sagor för dem, liksom man berättar för barn, om kung Carl och hans segrar – och strax är detta samma folk färdigt att glömma alla nederlag, alla lidanden och ånyo ropa sitt lefve för honom som tagit dess blod, och ropa ånyo: krig! krig! likasom visste det aldrig hvad krigen kosta! Mina herrar – man kan ogilla detta folk, man kan anse det mycket lättsinnigt, – men man kan icke neka det sin beundran!
6. Budbäraren från Finland.
De rapporter som inlupo till grefve Horn bekräftade snart den erfarne statsmannens gissningar. En soldat, utmärkt genom sin resliga vext och sin ovanliga klädsel, hade uppstått bland folkhopen och kraftigt satt sig emot dess rop om fred. Han hade på ett enkelt och nästan groft soldatspråk, som anslog åhörarne, berättat dem om konungens underbara bedrifter och hans utomordentliga försakelser; huru han aldrig skonat sig sjelf mer än den ringaste; huru han med en hand full af sina tappre slagit och än vidare skulle slå sinom tusende; huru hans största fel var att han ansett och ännu ansåg svenskarne oöfvervinnerliga; huru han nu var i olycka och väntade förvisso att, om än hela verlden öfvergåfve honom, skulle hans folk icke göra det; huru han en dag skulle återkomma och med sin jernarm förkrossa alla rikets fiender; huru det skulle bedröfva honom, om svenskarne under tiden gifvit sin och hans sak förlorad; huru fienden nu hade öfversvämmat och borttagit östersjöprovinserna och sist äfven Finland, som i alla tider så trofast blödt och kämpat som Sveriges förmur; huru Armfelts armé nyligen stridt med oförlikneligt hjeltemod, men blifvit slagen i Storkyro genom De la Barre’s feghet, och huru det vore nesligt af svenskarne att i denna ytterliga nöd lemna sina vapenbröder på andra sidan hafvet utan undsättning. Följden af denna skildring visade sig genast i det häftigt uppflammande nya krigsropet, och folkmassan skockade sig ånyo kring grefve Horns hus för att begära snar hjelp åt det förhärjade Finland.

Rådsherrarne betraktade vid dessa budskap hvarandra med någon förlägenhet. – Hela verlden vet då att vi lidit ett nederlag i Österbotten, och regeringen vet ej det minsta derom, yttrade Falkenberg.

– Det är möjligt, sade Horn, – att en enskild person kunnat hinna öfver Qvarken förrän Armfelts kurir hunnit med rapport öfver Torneå.
– I alla fall måste man försäkra sig om budbärarens person och noga förhöra honom, menade Gyllenstjerna.

– Den långa soldaten står vid porten och begär företräde hos hans excellens, rapporterade löparen Lundberg, som ånyo varit ute att kunskapa.

– För in honom! var det korta svaret.

Allas blickar riktades mot dörren. Torsten Bertelsköld, som under tiden skött sin enskilda diplomati och föreställt krigsrådet Rhenfelts älskvärda enka huru orätt det vore, att hon, som vore danad för den mest lysande plats, skulle förnöta blomman af sitt lif på ett gods uti Småland, varseblef med harm, att hans smicker gjorde ett ganska ringa intryck. Den sköna Rhenfelt syntes förströdd, och det undgick ej hennes tillbedjares skarpa blick, att dessa vackra ögon, liksom de öfrigas, med synbart intresse riktades mot ingången, der man väntade olycksbudet från Finland.

Torsten Bertelsköld anade orsaken. – Också ni, sköna Eva, sade han spetsigt, – delar damernas vanliga tycke för det underbara. Jag fruktar likväl, att dessa lycksriddare i de finska pörtena endast behållit den ena hälften af det fordna chevaleriets lösen. Chevaleriet i våra dagar har lärt af vår Orlando furioso att akta äran högt, men skönheten desto mindre, och jag skulle mycket bedraga mig, om ej t. ex. min bror, som är en så utmärkt medlem af det vandrande ridderskapet, sätter mera värde på en häst, än på en hofdam, och anser det ärofullare att eröfra ett moras uti Österbotten, än det älskvärdaste qvinnohjerta i Stockholm.
– Det är möjligt att ni har rätt, svarade Eva Rhenfelt, – och hvad er bror angår, kan mycket förändras på fjorton år, sedan jag sist såg honom. Men jag tror ej att kung Carls likgiltighet hindrar någon furstinna, någon qvinna i Europa, att på det varmaste beundra honom, – älska honom, om någon vågade lyfta sin kärlek så högt.
– Jag har väl hört sägas, att man rider genaste vägen in i ett qvinnohjerta med dammiga stöflar och blodiga sporrar, men jag har ej kunnat föreställa mig att dörrarna stå på så vid gafvel. Rolerna måste vara ombytta i våra tider, efter jag hör att de sköna damerna par force vilja göra det första steget. Men låt oss ej mera tala derom. Jag väntar med största inquietude detta budskap från Finland. Vi ha förlorat ett slag; min bror var utan tvifvel i elden, och när man känner hans oförvägenhet, att icke säga hans ursinnighet ...

– Så hoppas ni, min grefve, att denne tappre och ridderlige ädling skall lemna fältet fritt för diplomatins mindre vådliga segrar ...

– Min fru, vi ha intet arf att afundas hvarandra, svarade Torsten Bertelsköld uppbragt.

I detsamma inträdde soldaten.

Eva Rhenfelt igenkände genast sin beskyddare, som ett par timmar förut burit henne genom folkträngseln. Hans ovanliga drägt, den gråa bondjackan öfver den nästan ända till trasor slitna blå uniformen bar ytterligare märken af trängseln på gatan, och de skäggiga kinderna, som icke på länge sett någon rakknif, gåfvo honom ett förvildadt utseende, som stod i märkbar kontrast med hans för öfrigt ståtliga gestalt och ädla manliga drag – en kontrast, som blef ännu bjertare genom den lysande omgifning och de omsorgsfulla toiletter, bland hvilka han infördes.

Främlingen kände säkert det besynnerliga i sitt framträdande: han syntes brydd och sökte efter ord.

– Träd närmare! sade grefve Horn i den förnämt höfliga ton, med hvilken en man i hans ställning uppmuntrar en underordnad, som af lutter respekt tappar koncepterna. – Ni har önskat tala med mig. Ert namn?
– Mitt namn var ej obekant, när jag hade den äran att låna eders excellens min häst vid Narva, eller när det förunnades mig vid Düna, Clissow och Thorn att strida under ers excellens’ befäl, svarade främlingen med en stolthet, som klädde honom förträffligt, oaktadt skägget och vadmalsjackan.

– Hvad! utropade grefven med en ton af rättfram förtrolighet, som han alltid antog mot gamla vapenbröder – och vid hvilket regemente tjenade – au diable, ja, jag har glömt namnet; ursäkta mig det, min hedersvän!
– Mitt namn är Gustaf Adolf Bertelsköld, den tiden kornett vid lifdragonerne, sedermera vid lifdrabantkorpsen och för närvarande åter vid lifdragonerne; major till ers excellens’ tjenst.
Det förnäma sällskapet fick stora ögon, och Torsten Bertelsköld icke minst. Mästare, som han var i utvärtes sken, helsade han genast sin broder med den största hjertlighet. Äfven grefve Horn förenade sig deri, och man täflade om att visa den nykomne all uppmärksamhet. Endast grefvinnan Horn pekade med skämtsam häpnad på de tydliga spår, som den oförmodade gästens våta besporrade stöflar lemnade efter sig på de dyrbara mattorna.

Gösta Bertelsköld – ty så vilja vi nu kalla honom – slet sig snart lös från de frågor, hvarmed han öfverhopades från alla håll, – stöflade rakt fram till grefve Horn och sade helt tvärt: – Eders excellens! Armfelt är slagen och Finland förloradt. Jag har med lifsfara kommit öfver Qvarken och ridit hit genom natt och dag för att begära snar undsättning. Jag hoppas att eders excellens låter detta gälla som ursäkt för det sätt, på hvilket jag uppträder.
– Hvilken olycka! utropade grefve Horn, utan att bevärdiga de sista orden med någon uppmärksamhet. – Herr grefven har förmodligen rapport och instruktioner af generalmajor Armfelt?
– Jag blef under slaget sprängd ifrån hufvudstyrkan och slog mig igenom till Wasa; derifrån kom jag till Björkö skärgård och derifrån öfver isen till Westerbotten.
– Var god och berätta slagets förlopp.
Gösta Bertelsköld gjorde det.

– Det är en omätlig olycka, upprepade Horn allvarsamt. – Rikets tillgångar äro uttömda; jag ser ingen utväg att härifrån kunna skicka finnarne någon hjelp.
– Eders excellens torde ha rätt. Och likväl – förlåt min djerfhet – kan icke, får icke Finland förloras. Sverige är utblottadt, men det har åtminstone armarna fria hemma hos sig. När det gäller en lem af ens egen kropp, blod af ens eget blod, hjerta af ens eget hjerta, måste ett medel finnas att rädda. Ers excellens vet hvad Finland varit och hvad det är för Sverige i denna stund. Det värjer sig ännu som den siste kämpen på rikets utanverk, men det öfvermannas, det förblöder, det dör. Ers excellens! Finland måste räddas, om det också skulle kosta allt hvad vi äga, vår högra arm och hälften af vårt lif!
– Unge man, sade Gyllenstjerna, – regeringen skall göra allt hvad i dess förmåga står; mera kan ingen förnuftig man begära. Våra kassor äro tomma ...

– Vi taga silfret från våra bord ...
– Det är redan gjordt. Prinsessan sjelf äter på tenn.
– Diamanterna från konungens krona! Dukaten från våra barns sparbössor! Vigningsringen ifrån vår moders hand!
– Hvarföre icke Stjernelds förslag att sälja troféerna från Breitenfeld, Lützen, Warschau och Narva på auktion, med ständernas goda minne! utropade Falkenberg med bitterhet.*)
– Gifvas inga andra medel? Man uppsätter frikorpser.
– Qvinnor, barn och gubbar köra plogen. Hemmanen falla i ödesmål. I hela Skåne finnas knappt 12 000 män.
– De 12 000 rycka ut. Barnen lägga musköten på gubbarnes axlar och trycka af. Mödrarna tillverka krut och stöpa kulor. Döttrarna försvara Sverige, som Värends flickor fordom ha gjort.
– Danmark angriper oss i ryggen.
– Sverige har mer än en Stenbock.
– Från alla sidor fiender, afund, trolöshet, svek och förväntan på Sveriges fall!
– Kungen kommer!
– Freden – icke kungen kan rädda oss.
– Ädle herrar och rikets styresmän! utbrast den finske budbäraren, och en het tår rullade utför hans manliga bruna kind – när man kämpar för lifvet, för sin broders hus, för sin dotters ära, – då finnas inga betänkligheter. Då frågar man icke hvar man skall taga ett vapen att slå och en arm att lyfta det, – man slår med sin knutna hand, man smider, som karthaginenserne, svärd af sina portars gångjern, hällen af sin härd och sin sista plog! Qvinnorna afklippa sitt hår till att tvinna rep, och barnen gifva sin sista skjorta till fältbindlar ... O, ädle herrar, jag skyndar i morgon tillbaka till Finland; vägren mig icke att medföra dit en tröst, ett hopp – ty att strida utan hopp, det är att strida med döden i sitt hjerta. Gref Horn, ädle, tappre gref Horn, ni är, som jag, en finne till börden! Dessa andra herrar och kungliga råd, de äro redlige, vise och fosterländske män, – jag ber dem förlåta en krigare, som talar för sin hembygd och som längesedan glömt att lägga sina ord såsom det torde fordras inför rikets högst betrodde – men de kunna ännu tänka sig Sverige utan Finland – vi, gref Horn, kunna ej tänka oss det – vi kunna ej lefva mera, om Finland dör – rädda det! rädda det, eller måste vi förgås i dess spillror!
Grefve Horn uppstod. Oaktadt hans mångbepröfvade sjelfbeherrskning, hans fasta orubbliga hållning, kunde man likväl förnimma en ovanlig värme uti hans röst. – Herr grefve, sade han, – ni har talat som en man, och jag är viss uppå att vi alla här förstå hvarandra. Jag lofvar er, att så långt det beror på mig, skall allt göras hvad göras kan. Mera kan, mera får jag ej lofva. Har ni särskildt något projekt?
– Tillåter ers excellens mig att försöka här i Stockholm en värfningsbyrå för frivillige?
– Gör det, om ni kan uträtta något dermed. – Och efter ni nyss talat derute i folkhopen, så sök, min bästa grefve, att åter lugna sinnena. Sedan ber jag er vara god och stadna hos mig denna qväll; vi ha ännu så mycket att fråga.
Gösta Bertelsköld bugade och gick. När han gick stod Eva Rhenfelt i hans väg och tryckte hans hand. – Gud välsigne eder, gref Gösta, och låte edert hjertas åstundan uppfyllas! sade hon med en röst, som dref blodet i flammor på den qvinnoskygge krigarens kinder.

En stor del af folkhopen hade redan skingrat sig – halmlågan hade förbrunnit, nöden och bekymren afkylde hastigt deras enthusiasm. De qvarblefne fingo nöja sig med den enda halfva försäkran, som rådsherrarne vågat lofva ... och småningom skingrade sig äfven de.

Bertelsköld återvände. Man talade hela qvällen om Finland. Der var så mycket och så sorgligt att omtala; ganska litet kände man derom i Stockholm. Midt i samtalet klämtade klockan 7. Då afbröt grefve Horn sitt tal uti halfva meningen, allt husfolket inkallades, bibeln slogs upp, och alla böjde knä, efter den tidens fromma sed, uti aftonbönen ...

När man uppstod, fortfor den ädle grefven der han slutat. – Mina herrar medbröder, sade han, – låtom oss nu öfverlägga om det bref som i dag anländt från hans majestät om – prinsessans förlofning.
7. Segrarnas bok.
I de stora, våldsamma stormar, som omstörta riken, bortsopa välden och inkasta tidernas ström uti nya fåror, försvinna många tusende suckar ohörda i bruset. Konungarne, fältherrarne, statsmännen stå der som gungande mastspetsar i hafvets svall; hvem räknar de otaliga vågor, som häfvas omkring dem, glittra ett ögonblick mot en sjunkande sol och lägga sig derpå ned att glömda försvinna? Historien antecknar endast massor och spetsar, summan af dessa offer, strömmen af dessa tårar; enskildheterna förgås och upplefva likväl ständigt ånyo; menniskohjertat klappar beständigt med samma slag uti tidernas innersta.

Dagen efter de uppträden, som beskrefvos i föregående kapitel, klappade tre sådana hjertan i den förtroliga skymningen af grefvinnan Liewens kabinett. Skilda i många år utaf tidernas stormar, blödande alla af djupa sår och likväl alla okufvade af skiftande öden, återfunno de hvarandra icke mera desamma som förr i deras ungdoms första blomma, när lifvet lekte för dem uti rosendefärg vid den unge konungens hof, men oförändrade i sitt väsendes botten, lika ädla, lika kärleksfulla, endast starkare vordne af lifvets pröfning. Sällsynta anblick af tre ädla varelser, hvilka alla kunde med handen på hjertat säga till hvarandra, att de under fjorton flydda stormiga år icke ett ögonblick svikit sin pligt, sin kärlek och sina minnen!

Gösta Bertelsköld hade för sina värfningar blifvit tvungen att qvardröja i Stockholm. Han hade låtit förmå sig att taga logis hos sin syster och var nu någorlunda återställd till sin yttre menniska; skägget rakadt, uniformen nödtorftigen upplappad. Han hade tillochmed samtyckt att visa sig uti fruntimmerssällskap – han, som icke vågat se ett fruntimmer i ögonen alltsedan den farliga qvällen hos Aurora Königsmark! Men det var också blott hans syster, grefvinnan Liewen, och bådas barndomsväninna Eva Falkenberg, numera Rhenfelts enka, som förmått för en afton qvarhålla hos sig den halsstarrige krigaren. De hade aflockat honom några af hans äfventyr – korta, kraftiga drag, der oftast kungen, stundom Horn, Lewenhaupt eller Armfelt, men aldrig han sjelf spelade hufvudrollen uti berättelsen. Och de skildrade i sin tur all segerns hänryckning, all nederlagets ångest, all den förfärliga, månader långa ovisshet, som under dessa krigiska irrfärder än tjusat, än marterat de hemmavarande uti Sverige.

Det var likväl en smärtsam sträng, som alla undvikit att vidröra, till dess att Bertelsköld fattade sin systers fina, mjuka hand uti sin hårda näfve, såg henne hjertligt och trofast i ögat och sade: – jag skall helsa dig, Ebba, från Erik Falkenberg!
Grefvinnan teg och hennes varma ögon, som aldrig hade långt till tårarnas källa, fuktades af en dimma, som efterhand begynte droppa i klara perlor utför hennes älskliga kinder. Hon nickade blott att hon förstod honom.

– Natten före Pultava, fortfor Bertelsköld, – och litet före midnatt lågo vi båda vakna vid samma bivuak och bytte helsningar med hvarandra. Om jag faller, sade Erik Falkenberg, så helsa din syster och säg henne att jag fallit för min kung och mitt land med hennes bild i mitt hjerta intill det sista ... Det öfriga vet du. Han stupade dagen derpå vid middagstiden, under det att vi betäckte konungens återtåg; och jag hann endast trycka hans hand, ty det var ej tid att stadna då mera.
De båda fruntimren smulto i tårar. Eva Rhenfelt tryckte hans hand. – Min broders skugga tackar er genom mig för det ni framfört hans helsning, sade hon varmt.

– Jag kunde ej göra det förr, svarade Bertelsköld – och tryckte, utan att veta det, den räckta handen så hårdt, att den sköna Eva gjorde en grimas utaf smärta. Bertelsköld märkte det och rodnade starkt; det var nu en gång hans ovana, när ett sällsynt öde förde honom bland fruntimmer.

– Vet ni väl också, grefve Gösta, sade Eva, för att lugna honom – vet ni, att er syster i fem år sörjde min bror, och när hon för ett år sedan lät förmå sig att blifva grefve Liewens maka, skedde det blott med vilkor att allt framgent få behålla sin sorgdrägt, der ej etiketten nödvändigt fordrade gladare färger ... Men låt oss icke tala derom. Grefve Gösta är här en så kär och så sällsynt gäst, att vi ej få skrämma honom bort med dessa sorgliga minnen.
– Bästa Eva, inföll grefvinnan, – tillåt mig taga din gamla vänskap i anspråk. Kalla honom du!
– Om grefven ej har något deremot ... svarade Eva Rhenfelt, och innan tåren ännu hunnit lemna hennes långa svarta ögonhår, satt redan den fordna skalken på lur uti ögonvinklarna.

– Jag? upprepade Bertelsköld ytterst förlägen och önskade sig troligen i detta ögonblick 100 mil borta midt bland kosackernas pikar på Storkyro is.

– Allons, inföll grefvinnan; – må det då vara afgjordt. Här äro vi tre, vuxna liksom ur samma rot, ur samma tid, samma fröjder och samma sorger. Låt oss tre också en gång spela politik och afsluta tillsammans en off- och defensiv allians ... det förstås med min mans samtycke. Man vet icke hvad som kan hända. Vi kunna alla behöfva en vän att lita uppå.
Bertelsköld kunde ej vägra sin hand, men han aktade sig nu att trycka för hårdt. Det förekom honom liksom brände handen, när den vidrörde Eva Rhenfelts. Grefvinnan smålog. Lyckan att åter ega en älskad bror förtorkade hastigt tårarnas källa. – Känner min tappre herr bror en viss bok – le voici! – Och dervid framräckte hon en liten elegant inbunden minnesbok i grönt marokin med guldsnitt; permarna likväl med tydliga spår af att ofta ha öppnats.

Gösta Bertelsköld uppslog boken och läste på dess första sida med Ebbas handstil:

»Segrarnas bok. Gustaf Adolf Bertelsköld. Anno 1700.»

Det var att anslå en känslig sträng i karolinens bröst. Han skrattade och gret på en gång; han föll sin syster så hårdhändt om halsen, att hon, nära att qväfvas, slet sig med våld ur hans armar.

– Då några personer af sällskapet möjligen glömt huru det månde förhålla sig med min lilla bok, vill jag upplifva deras minne, fortfor grefvinnan. – Det hände sig en vacker vinterdag, att min hetlefrade herr bror behagade kasta pagen Gustaf Otto Douglas utför trapporna på Drottningholm för det att Douglas kallade den finska adeln oxmiklar, som icke skämdes att i ett kungligt slott tala sinsemellan sitt otäcka finska modersmål. För denna sin bedrift kom min herr bror i arrest, och när han slapp ut, råkade han i träta med Eva Falkenberg, som förebrådde honom att ha visat sin mandom emot en stackars page, men understod sig att tvifla uppå huru courageux han derföre månde visa sig emot rikets fiender. Min nya och oskrifna bok låg just då framför honom på bordet; hvarpå herr Gösta tog boken och sade, utan att räkna bladen: det skall fröken Eva veta, att intet kommer jag till Stockholm tillbaka, innan jag har att skrifva en victoria eller åtminstone en ärlig rencontre på hvartenda af dessa blad ... Och eftersom han reste dagen derpå och nu för första gången sedan fjorton år återvänder till Stockholm, är tiden inne att räkna bladen och se om han hållit ord.
– Det är sannt, inföll Eva Rhenfelt. – Mannen bör visa att ynglingen hållit ord.
Grefve Gösta begynte bläddra i boken. De flesta bladen voro redan skrifna med Ebbas hand. På första bladet läste han: Tiberup den 25 Juli 1700. På det andra: Narva den 20 November 1700. Och så vidare i fortsättning, blad efter blad, år efter år, seger efter seger, ända till det olyckliga året 1709. Men der upphörde anteckningarne, och 10 eller 15 blad återstodo ännu oskrifna.

8. Det oskrifna bladet i segrarnas bok.
– Jag har inga segrar mer! utropade Gösta Bertelsköld halft skämtsamt, halft vemodigt, i det han betraktade de oskrifna bladen efter 1709.

– Eller ock en ärlig rencontre – så lydde löftet! inföll hans syster, hvars goda hjerta anade huru mycket allvar ändå låg bakom den slagne karolinens löje.

– Jag godkänner det, skyndade Eva Rhenfelt att tillägga. – Jag godkänner det så mycket heldre, som Narva, Düna, Clissow, Holofzin, Warschau, Thorn och så många andra, som fylla långa sidor uti historiens bok, här upptaga blott ett enda blad och en enda rad uti segrarnas bok, författad af Gustaf Adolf Bertelsköld.
– Författad af Carl XII, rättade Bertelsköld.

– Som du vill. Författad af nutidens och kanske alla tiders störste skriftställare i detta slags litteratur, men tryckt med hans krigares blod och inbunden i guldsnitt med svenska folkets sista dukat. Fortsätt; en rencontre då för hvar återstående sida!
– Må göra. Jag antager tillbudet, med förbehåll att striden ej slutas med nederlag och att vapenäran är utan fläck.
– Jag vet nederlag som medfört odödlig ära, då segern har medfört ganska ringa. Och dessutom – när fläckades någonsin de svenska vapnen, vare sig att segern eller olyckan följde dem åt?
– Jag önskade att härtill kunna svara: aldrig! Men äfven de blankaste vapen kunna fläckas ibland, och vi äro alla dödlige, som ej kunna göra det gjorda ogjordt, ehuru vi efteråt bittert ångra hvad vi under stridens hetta förbrutit. Nåväl, jag vill skrifva, efter det gäller att hålla mitt ord. Men det är längesedan jag sist såg penna och bläck.
– Mon ami bär syn för sägen, skämtade Ebba. – Verkligen var också Bertelskölds första litterära bedrift en stor plump uti segrarnas bok.

– Torde ock blifva för abominabla kråkfötter på så fina pappersblad, svarade krigaren förlägen, men fortfor likväl att skrifva och hade efterhand fyllt hvarje blad med ett namn och en datum, ända till »Pelkäne den 6 Oktober 1713». Det sista bladet blef emellertid oskrifvet.

De båda fruntimren betraktade bokens nya innehåll – stora, stela bokstäfver, präntade liksom med udden af ett svärd. – Det sista bladet! utropade båda på en gång.

– Tomt!
– Och hvarföre icke Storkyro?
– Vi blefvo slagne.
– Men efter det tappraste försvar, efter att två gånger ha kastat fienden öfverända och tagit 6 kanoner, såsom du sjelf berättat oss ...
– Vi blefvo slagne, säger jag.
– Tvåtusen finnar föllo i den skönaste ordning, led vid led, man vid man, officerarne i spetsen för deras kompanier, underbefälet i spetsen för deras rotar; de föllo med ärofulla sår, utan att vika ett steg från sin plats och omgifne af slagne fiender. Är du en krigare, Gösta, och vägrar åt detta nederlag en plats uti segrarnas bok!
– Falla? Det kan hvar trosspojke. Slå? Det kan hvar legoknekt. Men göra sin skyldighet! ... Vi gjorde icke det vid Storkyro, och derföre kommer icke den dagen i Ebbas bok. Vi borde alla, som öfverlefvat den dagen, ställas för krigsrätt.
– Men Armfelt, du, ni alla, utom rytteriet, fäktade ju med exempellös tapperhet alltintill slutet.
– Utom rytteriet, ja. Felet må varit hvems som helst, men det är ej sed hos oss att öfverlefva sådana dagar. Det är helt enkelt; man stupar, och derom är ingenting mera att säga. För min del gjorde jag mitt bästa att dela de andras öde, men eftersom jag ej kunde göra det utan att slåss, så råkade jag slå mig igenom. Låt oss icke mera tala derom.
– Men hvad skrifva vi då på det sista bladet?
– Det vet jag icke. Kanske vill Eva ge en fattig soldat kredit till nästa gång mot nya segrars ränta och säker förskrifning uti hans hjerteblod?
– Nästa gång är en skälm.
– Ja, då vet jag intet råd ...

– Om ej att gifva dig sjelf i pant, inföll systern. – Det vore en säkrare pant, än ditt hjerteblod, som hvar fiendtlig kula har anspråk uppå.
– Icke vill Eva ha en så fattig pant, icke heller rår jag sjelf om den för tillfället, svarade Bertelsköld och sönderbröt, utan att märka det, en fin engelsk sax, som han tagit från sybordet.

Eva såg utåt fönstret och trummade mot rutan Carl XII:s marsch vid Narva.

– Jag vet ännu ett medel, fortfor grefvinnan, mycket road af det bryderi hon åstadkommit hos en af de tappraste män och en af de mest hjeltemodiga qvinnor på den tiden. – Kan du ej gissa det?
– Jag är mycket dålig att gissa gåtor, svarade Gösta. – Låt Torsten gissa i mitt ställe, han förstår sig bättre derpå.
– Jag tviflar uppå att Torsten nu vore af min mening, smålog Ebba, – och det är derföre bättre att vi tre allierade gissa tillsamman. Här är ett blad uti boken, på hvilket är tecknadt: »Würgen den 20 Januari 1702.» Mon ami har kanske glömt bort det. Jag vill då påminna honom att han vunnit en seger, som med allt skäl kan gälla för två, ty näst hans majestät konung Carl XII, är Gösta Bertelsköld sannolikt den ende dödlige, som 19 år gammal har obesegrad lemnat Aurora Königsmark.
– Du menar således ...?

– Att vi teckna på sista bladet: Saldo till favör en victoria från 1702. Accepteras: Eva Rhenfelt, född Falkenberg.
– Accepteras, svarade Eva.

– Protesteras, inföll Bertelsköld.

– Hvad! utropade grefvinnan. – Min herre skulle då ha bedragit oss? ... skulle kanske ha dukat under i striden?
– Nej, men ...

– Tillåt mig att uppfriska ditt minne med en omständighet, som kanske gör det mera önskvärdt att se äfven det sista bladet fulltecknadt. Voici. I samma bref, dateradt Narva den 7 Dec. 1700, hvari mon ami berättar sitt löfte vid afresan från Stockholm, heter det vidare: »Och härtill svarade Eva Falkenberg: intet tror jag det; kornetten må vara glad att klubba björnar. Hvarpå jag sade: hvad lofvar fröken mig om det sker som jag sagt? Och derpå sade hon: då får kornetten begära af mig hvad som helst, intet skall jag neka dertill. Är det visst? sade jag. Ja så visst, sade hon, som tuppen på Jacobs kyrktorn; förrän han galar, skall jag det aldrig svika.» – Nåväl, vägrar Eva Rhenfelt att inlösa Eva Falkenbergs löfte?
– Min förhoppning står till Sankt Jakobs tupp, svarade Eva leende.

– Således, sade grefvinnan, – om sista bladet blir skrifvet i segrarnas bok, äger innehafvaren af denna skuldsedel att hos numera krigsrådinnan välborna fru Eva Rhenfelt, född Falkenberg, infordra förbindelsen till dess fulla belopp, nemligen hvad som helst.
– Jag vädjar till oraklet på tornspetsen, återtog Eva i samma ton.

– När skuldsedeln är oskrifven, förfaller tyvärr den mest lagliga fordran, utropade Bertelsköld, äfven i samma ton. – Man gör hastiga framsteg i så älskvärda lärarinnors skola.
– I en så ovanlig process måste rättegångsordningen suspenderas, fortfor grefvinnan. Jag föreslår parterna en förlikning. Skuldsedeln dödas, men fordringsägaren tar i stället inteckning hos gäldenären.
Parterna tego. Båda kände för väl att det gällde all deras lefnads lycka. Alltsedan hans första ungdom hade Eva Falkenbergs bild vuxit outplånligt in i den tappre karolinens hjerta; denna bild hade följt honom i hundrade strider, bland slagfältets dödar och vid bivuakens ensliga tankar; den hade bevarat honom för otaliga vådor under hans vilda, äfventyrliga krigarebana, och denna älskade bild hade han att tacka för att hans läppar aldrig mötte en qvinnas och att han till denna stund, vid ett och trettio års ålder, behållit de första ynglingaårens hela blyghet och oskuld. Hon åter – enkan efter en gubbe om åttatio år, hvars slocknande lif hon vårdat af vänskap i två års försakelser – huru hade hon icke med hänförelse lyssnat till dessa segrar, hvilkas rykte uppfyllde verlden och i hvilka hennes barndoms älskling hade en ärofull del! Hvilken tjusning hade icke alla dessa sagolika faror och äfventyr haft för hennes stolta och högstämda lynne! Ju äldre hon blef, desto klarare förstod hon, att endast en sådan man, en man i ordets djerfvaste mening, var värd hennes kärlek. Och nu, vid 29 års ålder, då qvinnans kärlek är hela hennes lif, – nu stod framför henne sagornas hjelte, blyg som hon sjelf, lika glödande, men lika stum, och man lekte med ord, som, huru de än föllo, dock alltid inneburo för båda en hel framtid. Derföre teg Gösta Bertelsköld. Derföre teg Eva Rhenfelt. Vårens stormar susade med snöiga vingar mot fönsterrutan, och derinne blef en lång, lång paus, uppfylld af stormiga känslor.

Bertelsköld uppstod och fattade sin hatt. Ett långt farväl förestod. Ebba Liewen kände det och tog till ordet. – Gösta, sade hon hjertligt, – mon coeur, ditt lif har härintills varit idel faror och strider; ingen vågar tvifla uppå ditt mod. Du har härtills varit en landsflykting, som blödt bort din ungdom i främmande länder; men ditt land behöfver dig likaväl hemma hos oss. Du får ej mera lefva för äran ensam, du måste lefva också för oss som älska dig, för din syster och för – henne. Res icke mera ifrån oss; stadna i Sverige! Grefve Horn behöfver din erfarenhet; kanske också din arm, om danskarne anfalla oss. Stadna hos oss!
– Tala icke derom! Jag förstår din godhet, – er vänskap; skulle ej Sverige vara mig kärt! Men Finland har sett mig födas; Finland är öfvergifvet och i yttersta nöd; att stadna hos er, det vore att öfvergifva min födelsebygd.
– Hela Finland är öfversvämmadt af fiender. Det är förloradt, och du kan icke rädda det. Stadna hos oss!
– Är det förloradt, och kan jag ej rädda det, så kan jag åtminstone dö för det. Jag måste till Finland.
– Betänk hvilka osägliga mödor som vänta dig; jag säger ej faror, ty dem föraktar du, – men att jagas som ett vilddjur i dessa öde skogar, att utan ära, utan seger stupa för hunger och köld i detta förhärjade land, som icke mera äger en koja, der du kan finna hvila och vård, när du gjutit ditt blod förgäfves i striderna! Ack, stadna hos oss!
– Snön har ofta förr varit mitt läger och himmelens stjernhvalf mitt nattliga tak. Jag sofver der lugnare, när jag uppfyllt min pligt, än hemma hos dig i den mjukaste bädd.
– Hemma hos oss skall du finna mer än hvila, mer än vård: – en ärofull verksamhet! Du skall här finna mer än en syster – ack, jag talar icke om mig! – du skall finna ett hjerta, som klappat för dig genom alla öden, ett hjerta så ädelt och stolt som ditt eget och som Sveriges tappraste ädlingar skola afundas dig. Blif qvar, Gösta! Derborta vänta dig ödemarken, ensamheten, kölden, mörkret, förtviflan, döden, – här trefnaden, vänskapen, ljuset, kärleken, lifvet! – Välj!
– Mitt val är gjordt. – Farväl, Ebba!
Systern kastade sig i hans armar. – Eva, Eva! utropade hon, – hjelp mig då att qvarhålla honom! Du kan det, du!
Men Eva Rhenfelt trädde närmare med högburet hufvud, och hennes ögon glänste af stolthet. Innan någon ännu anade hennes mening, hade hon fattat pennan och med rask hand tecknat på sista bladet uti segrarnas bok:

»Stockholm den 24 Mars 1714.»

– Hvad har du skrifvit? hviskade Ebba. – I dag?
– I dag.
– En seger?
– Den största!
– Och ditt löfte?
– Det skall inlösas, om och när grefve Bertelsköld fordrar det. Gå med Gud, ädle, värdige kämpe för ett olyckligt land! Ehvad du återvänder eller icke, ehvad du mins mig eller förgäter mig – mitt löfte står tecknadt på sista bladet i segrarnas bok!
9. När lejonet återvände från jagten.
Den 1 December år 1714 – dagen har sin märkvärdighet – voro några ibland de djerfvaste bland partimännen församlade hos Sven Leijonmarck på Finstaholm ej långt ifrån Upsala. Man hade tidigt slädföre och skarp vinter, såsom det i alla tider varit, »när ryssarne äro i rörelse», ty de stå i förbund med elementerna. Rundtomkring hördes vargarnas tjut uti snöyran, och drängarne framför stockelden hviskade till hvarandra, att ulfvalåten derute betydde något nytt menniskooffer ute på isen. Sex eller åtta finska flyktingar, som dignande af vanmakt utsträckte sig uti eldskenet, upplyftade vid detta oljud sina hufvuden och betraktade hvarandra med dyster nedslagenhet. De visste för väl, att sällan en dag förgick på den tiden, utan att man om morgonen förnam huru ensamme vandringsmän, stundom hela familjer bland flyktingarne, der de förfrusne och svultne tågade från gård till gård, från by till by, blifvit sönderslitne af vargarne uti den öde vinternatten.

Herrarne derinne tycktes icke vara mycket bättre till mods. De hade på vanligt klockslag deltagit i den gemensamma aftonbönen, som sällan försummades; men det var med förströdda tankar och oroliga sinnen. Icke ens Leijonmarck sjelf, som ofta sade sig begära råd af den helige ande, hade nu förnummit någon omedelbar ingifvelse. Han bläddrade rådvill uti några på bordet framliggande skrifna blad med öfverskrift: »Alla fyra ständernas i Finland tal till riddare-, preste- och borgarestånden i Stockholm.»
Anledningen till herrarnes sammankomst var ryktet att konungen vore på återvägen från Turkiet. Men ryktet hade så länge och så ofta ljugit med tusende munnar, att ingen visste hvad man borde tro och hvad man derföre borde göra. Den försigtige domprosten Molin teg betänksamt stilla, den djerfve Erik Benzelius grundade på nya planer, den förslagne lagman Gyllencreutz hade tappat koncepterna och Leijonmarck, annars en återhållsam man, smuttade oftare än han var van på det för sällskapets välfägnad framställda stora ölkruset.

I denna herrarnes stora tvekan hördes bjellerklang på gården, och snart derpå inträdde Torsten Bertelsköld, med välbehag afläggande den fina sobelpelsen. Herrarne trängdes omkring honom, frågande nyheter från Stockholm, och det var märkvärdigt att höra, huru visligen de förstodo att lägga sina ord, innan svaret gaf dem någon visshet om hvad komma skulle.

– Grefven ser ut att medföra hugneliga tidender, sade Molin. – Hans majestät lärer snart hugna sina trogne undersåter med sin efterlängtade återkomst.
– Det Gud gifve! utropade Leijonmarck.

– Jag ville gifva min sista daler åt de fattiga, dersom vi med säkerhet kunde det tro, inföll Gyllencreutz.

– Näst rikets välfärd måste konungens välfärd vara vår högsta åstundan, yttrade Benzelius, alltför öppen att ens i denna ovisshet hyckla för mycket loyala tänkesätt.

– Hvad nytt? utropade chorus.

– Ingenting särdeles, så mycket jag vet, svarade Bertelsköld ej utan elakhet, påtagligen road att gäckas med herrarnes nyfikenhet.

– Men regeringen måste ha fått kuriren, som väntades redan i går från Stralsund, sade Molin.

– Han kom verkligen i dag på morgonen men har under vägen måst göra en omväg för Danskarne.
– Och hvad medförde han om konungens återkomst?
– Ingenting – om ej att konung August satt en hel armé snapphanar i rörelse för att, om möjligt, uppfånga vår nådige konung under retouren.
En paus uppstod och man betraktade hvarandra med någon förlägenhet. Blotta möjligheten af konungens fångenskap hos denne hans ränkfulle dödsfiende var af den art, att äfven Carl XII:s bittraste ovänner måste rygga tillbaka derför.

– Vi äro ärlige män, sade Benzelius med värma, – och önske att hans majestät måtte väl gå, ändock ingen kan oss förtycka att vi för ögonen hafve salutem regni. Grefven kan derföre lemna alla omsvep. Grefven kommer från Horn och känner såväl hans, som de öfrige rådernes soupçoner i denna affären. Rent ut, hvad tänker rådet derom?
– Rådet tänker alltid underdånigst detsamma som hans majestät, svarade Bertelsköld. – Och efter hans majestät tänker sig snart stå på svensk mark, så tänker rådet detsamma. Jag förmodar att herrarne alla tänka detsamma.
– Utan tvifvel, menade Gyllencreutz. – Men alldenstund här inga fakta äro, allenast konjekturer – hvad tänker grefve Horn derom?
– Mina herrar, jag vet ingenting – och den diplomatiska axelryckningen klädde grefve Torsten förträffligt – jag har ej den äran att känna rådets soupçoner. Man befarar blott att hans majestäts resa torde blifvit på något obehagligt sätt afbruten. Man har säkra underrättelser att hans majestät begifvit sig på väg från Demotika den 20 Sept. kl. 10 f. m.*), och när man känner hans majestäts sätt att resa ...

– Vi ha i dag den 1 December, yttrade Molin eftertänkeligt.

– Och den 10 November på aftonen, när kuriren lemnade Stralsund, hade man icke den ringaste underrättelse om hans majestät, tillade grefve Torsten helt kallt.

– Afresan måste ha varit känd af både czar Peter och konung August, inföll Gyllencreutz.

– Och det är troligt, sade Leijonmarck, – att Belials furste från Dresden utskickat porträtter af hans majestät till alla möjliga vägar som kunnat passeras.
– Onödigt besvär! invände Benzelius. – Carl XII:s porträtt finnes redan förut i hvarje torparekoja i hela Europa.
– När man lägger allt detta tillhopa, menade Gyllencreutz ...

– Med konungens kända oförvägenhet, inföll den fredälskande Molin ...

– Och de ogudaktigas rådslag, tillade Leijonmarck ...

– Och Sveriges öde! utropade Benzelius ...

– Så ...

– Så är det högst sannolikt att hans majestät är ...

– Fången!
– Nej ... Carl XII låter aldrig taga sig lefvande, utbrast Benzelius dystert. Alla tego de en stund helt stilla. Blotta tanken på en sådan jättes fall förlamade hvarje tunga.

– Mina herrar, sade slutligen grefve Torsten, den ende som ännu hade mod att le; – en konjektur, rien de plus! Jag har ingenting sagt.
– Men i betraktande af omständigheternas allmänna gång, menade Gyllencreutz ...

– Och med förbehåll af all undersåtlig tro och vördnad, tillade Molin ...

– Så måste vi handla, sade Benzelius.

– Tiden är kommen! inföll Leijonmarck djerft. – Saul har störtat sig på sitt svärd, och Herren skall frälsa Israel ur de filistéers händer.
– Om så olyckligt händt att konungen fallit undan, fortfor Molin, – så bjuder oss försigtigheten att vara beredde uppå hvad komma skall. Rådet kommer i sådan händelse att genast sammankalla en riksdag, och jag förmodar att dess första verk blir fredens afslutande så fort som möjligt och på hvad vilkor som helst.
Benzelius brusade upp. – Herr domprosten går något långt i sin fredsifver, utropade han. – Innan vi komma dertill, måste landet först hafva en konung.
– Eller en drottning!
– I alla händelser frihet!
– Vi hafva enväldet nogsamt pröfvat och vilja ej vidare ha att skaffa med turkiska paschar!
– Man har trampat oss under fötterna!
– Plundrat oss, uttappat vårt blod för främmande skuggkonungar!
– Allt för Polen! Intet för Sverige!
– Fotapall åt en Moloch!
– Slagtoffer åt en Dschingiskhan!
– Hekatomb åt en furie!
– Skola vi underkasta oss Ahabs tyranni och Sauls galenskap?
– Aldrig! Mina herrar, låtom oss genast uppsätta förslag till en ny regeringsform!
– Återställa ståndens privilegier!
– Revidera reduktionsverket!
– Rensa embetsverken!
– Reducera armén!
– Upphäfva gärderna!
– Mina herrar, det är allt redan på förhand uppsatt, utbrast Leijonmarck med brådskande ifver, framtog från ett lönnskåp digra pappersbundtar och begynte med hög röst uppläsa sitt länge utarbetade förslag af väsendtligen samma tendens, som fem år derefter blef rikets grundlag, men betydligt radikalare, hvilket bevisade att mannen var en framtidsman. Tidtals afbröts han af de öfriges högljudda bifall eller invändningar. En obeskriflig hänförelse uppstod i sällskapet. Sjelfva de andlige herrarne märkte ej sjelfva huru djupt de tittade i det ständigt ånyo fyllda ölkruset.

Endast Torsten Bertelsköld stod der till utseendet kall och lugn, men fortfor att skickligt underblåsa elden.

Man höll just på att i den upprymdaste stämning debattera om konungamaktens inskränkning och möjligheten af en republik efter polskt mönster, då en snöig löpare trädde oanmäld in och lemnade Bertelsköld en biljett. Sigillet var Horns. Mästarens lärjunge kunde ej dölja en hastig blekhet. De närvarande märkte det, och larmet i salen tystnade.

– Mina herrar, sade Bertelsköld, förgäfves sökande att återtaga sin vanliga gäckande ton – våra farhågor ha lyckligtvis varit ogrundade. Grefve Horn underrättar mig, att en ny kurir ankommit två timmar efter den förra och medfört den glada nyheten, att hans majestät vår allernådigste konung den 11 November klockan 1 på morgonen i högönskelig välmåga inträffat uti Stralsund.
Herrarne sågo på hvarandra – mäkta andäktigt. Det var slut med regeringsformen, slut med revisioner, rensningar, friheter, slut med Ahab, Saul, Moloch och Dschingiskhan, slut med mössen, som sprungo på bordet i kattens frånvaro. Leijonmarck smög helt tyst sitt digra projekt uti kakelugnen; det fladdrade upp och brann! Litet hvar jemkade sig beskedligt till sitt. Skuggan af ett namn hade slagit dem med förfäran.

10. Mötet vid Stralsund.
En vacker sommarmorgon i slutet af Juli år 1715 inseglade en liten svensk skonert i Stralsunds hamn. Att dömma af de söndersplittrade rårna, de genomborrade seglen och de löst hängande vanterna, måste fartyget nyss hafva antingen lidit ett svårt hafveri, eller med knapp nöd undkommit fiendtliga kulor. Det sednare var också händelsen. Tordenskiölds och Sehesteds danska flottor kryssade öfvermäktiga uti dessa farvatten, och försöket att smyga sig igenom under mörkret af den korta sommarnatten hade så när kommit att kosta den djerfve seglaren dyrt. Han hade oförfärad vexlat skott med två eller tre danska fregatter och slutligen lyckats vid stranden af Rügen komma på grundare vatten, der de stora skeppen ej mer kunde följa honom. Nu var han räddad och helsade fästningen hurtigt med svensk lösen, i det tvenne lätta rökpelare, åtföljde af blixtrar och knall, strömmade ut från hans bog.

En fin och blek herreman, utstyrd i en dyrbar sobelpels, oaktadt den skarpa hafsvinden längesedan afträdt sitt välde åt ljumma landvindar, visade sig nu på akterdäck och betraktade med kikare de gapande kanonmynningarne. I det han vände sig om för att göra chefen ombord några frågor, målade sig en liflig öfverraskning uti hans annars kalla drag, när han tätt bakom sig varseblef den smärta gestalten af ett ovanligt vackert fruntimmer, hvilket med samma nyfikenhet som han sjelf betraktade fästningsverken.

– Ser jag rätt? Madame Rhenfelt här, och utan att jag kunnat ana i hvilket angenämt sällskap jag gjort öfverresan från Ystad! utbrast den fina herrn i sobelpelsen.

– Det kommer sig deraf, att grefve Torsten under hela resan bevakat kajutan, svarade Eva Rhenfelt något spetsigt, i det hon fortfor att betrakta fästningsverken. – Icke ens affären med danskarne förmådde väcka grefven ur sitt stoiska lugn.
– Hvad vill ni man skall göra, sköna Eva? genmälde Bertelsköld stucken – ty det var svårt för honom att tillstå rätta orsaken, som icke var feghet, utan sjösjuka; – att utsätta sig för edra blixtrande infall på samma gång som för danskarnes kanoner, det hade varit att råka mellan tvänne eldar. Men tillåt mig fråga, hvad förskaffar Stralsund den lyckan att mottaga en så fruktansvärd förstärkning inom sina murar? Jag slår vad att madame Rhenfelt ej aspirerar på någonting mindre, än att blifva Sveriges Jeanne D’Arc.
– Och hvad förmår grefven att för första gången i sin lefnad draga i fält mot rikets fiender och så oerhördt blottställa Sveriges diplomatiska framtid?
– En småsak, en beskickning från rådet, som har all utsigt att lyckas, sedan jag fått min nådiga krigsrådinna till bundsförvandt. Jag skall göra hans majestät uppmärksam uppå att Stralsund numera är utom all fara. Man behöfver endast begagna edra infall till pallisader kring fästningen: danskar och preussare skola ofelbart spetsa sig på dem ... Eh bien, sluta vi fred?
– När diplomaterne säga fred, mena de krig. Jag antar krigsförklaringen.
– Hör mig Eva, låt oss göra den oerhörda uppoffringen att fördraga hvarandra. Oaktadt all vår fiendtlighet, är jag er vän mer än ni tror. Ni är en qvinna med hufvud ...
– Åh, herr grefve, ni börjar smickra! Det är sannt, er position är kritisk, ni behöfver inflytande hos hans majestät, men vänd er hellre till någon som bättre kan tjena er.
– Lemna edra stickord, ni ser att jag är stålsatt mot dem. När jag säger att ni är en qvinna med hufvud, så har jag sagt er den största kompliment som en man kan säga en qvinna ...
– Ni misstar er; han säger henne en större, när han kallar henne en qvinna med hjerta.
– Tillåt mig tala till punkt. Ni är ännu något sällsyntare, ni är en qvinna med karakter. Jag ber er, afbryt mig icke; hvarföre skulle jag smickra er? Jag vet ju att ni hatar mig. Nåväl, hata mig, om ni behagar, men låt oss sluta förbund, ty vi kunna skada hvarandra som fiender och gagna hvarandra som vänner. Ödet har fört oss tillsamman på en smal planka, som lätt kunnat träffas af samma kula. Tiden är kort, jag begagnar tillfället, och jag upprepar min anhållan om er hand.
– Fastän vi hata hvarandra?
– Jag högaktar er, och ni fruktar mig. Det är allt som behöfves.
– Ni bedrar er. Jag hvarken fruktar er eller behöfver er.
– Ni är sjelfständig och djerf; två egenskaper, som kunna föra er till den högsta glans eller ett hastigt fall, allt huru ni använder dem. Väg en gång er bestämmelse, väg den kallt och klokt, som ni kan, när ni vill. Väger ni klokt, så skall ni finna att prinsessan i alla fall skall bli drottning en dag, och vid min sida skall ni då förmå allt. Men binder ni ert öde vid det närvarande, som beror af hvarje dansk styckjunkares kula, och försmår ni ett förbund med mig, så sök er i tid ett enkesäte i Smålands aflägsnaste skogar, ty verlden skall snart hafva glömt att en Eva Rhenfelt finns till.
– Har ni nu talat till punkt?
– Ännu icke. Det finns hos er en tredje egenskap, som korsar, jag vet det, alla ert förstånds beräkningar. Ni är en smula svärmarinna, min nådiga, och ni är på visst sätt berättigad dertill, ty hela svenska folket, och icke minst dess qvinliga del, har nu i femton runda år svärmat som ni, för samma person och samma pojkstreck. Ni ser hvart det ledt, och utgången skall bli densamma för er. Fortfar att fantisera om er Carl XII, och ni kastar verkligheten och er medfödda ställning ifrån er, för att jaga efter drömmar, fantomer, luftbilder, – en ära, som till slut går i trasor, och en höghet, som till sist ej skrämmer en kammarjungfru. Hvad angår ert lilla romantiska tycke för min bror ...
– Med hvad rätt, herr grefve ...?

– Lugna er, jag ber; det är visst en ömtålig sträng, men det är så godt att med ens stämma cittran ren, så skorrar hon icke mera i vår duett, min nådiga. Således, hvad angår det lilla romantiska tycket för min bror så bör jag säga er att det ej skrämmer mig det minsta. Er inklination är ganska naturlig. Gösta har bravur, och originalet i Stralsund kastar alltid en liten reflex på kopian i Lappland; – ty vid detta laget, förmodar jag, befinner sig Gösta ungefär uti Lappland; hans bragder rymmas ej mera i någon annan del af Europa. Men voyez vous, om er inklination är möjlig och begriplig, så är hans desto omöjligare och obegripligare. Jag vill hålla Drottningholms slott mot ett finskt rökpörte, att Gösta, alltsedan han for, varit till den grad fördjupad i betraktelser öfver konsten att dräpa kosacker, att han icke haft en minuts tid öfrig för er, sköna Eva ...

– Tror grefven det? svarade Eva Rhenfelt gäckande, i det hon visade Bertelsköld ett bref, i hvars stela brandstaksmessiga utanskrift Torsten genast igenkände sin bror Göstas hand.

– Det är mig likgiltigt, svarade grefven högdraget. – Jag har nu talat till punkt och begär ert svar.
Skonerten hade nu närmat sig utanverken mot hamnen och gjorde ankaret klart. Den unga enkan tycktes så intresserad af fästningens anblick, att hon ej hade någon uppmärksamhet öfrig för sin granne på akterdäcket. Händelsevis lät hon dervid sin resväska falla; hofmannen grefve Torsten tog upp den och räckte henne den, utan att tänka derpå.

– Gif mig innehållet, så kan grefven behålla det öfriga, sade Eva Rhenfelt vårdslöst och fortfor att kika på fästningsverken.

Nu först märkte Bertelsköld att resväskan var af grönt saffian i form af en sammanviken korg. – Det är således ert svar? frågade han, bitande sig i läppen.

– Ser ni, fortfor krigsrådinnan med ögat för kikarn och utan att låtsa höra honom; – ser ni, derborta slunga danska och preussiska mörsare bomber in i Stralsund. Det blir farligt för er, grefve Torsten, att möta dem med pennan till svärd och bläckhornet till sköld. Men det blir ännu betänkligare att möta honom derborta, hvars skarpa blick torde genomskåda er mer än ni tror. Ni talar beständigt om edra kloka beräkningar. Hur vill ni med dem förklara, att denne kung, som återkommer slagen, utblottad, med en enda följeslagare, med halfva Europa emot sig, och kommer till ett rike ännu fattigare, ännu mera utblottadt än han sjelf – hur vill ni förklara, att blotta vissheten om hans återkomst, blotta åsynen af hans blåa rock med det gula bältet likasom med ett trollslag bevärar murarna med kanoner, hafven med flottor, stampar nya arméer ur jorden, stålsätter hvarje arm, upplifvar hvarje bröst och, om det vore möjligt, väcker sjelfva de fallne ur deras blodiga grifter? Två konungar belägra honom här med en vida öfverlägsen styrka; efter alla beräkningar borde Stralsund redan ha fallit. Förklara mig då hvarföre allt står så länge han står, och alla hoppas så länge han lefver, och hvarföre verlden, som annars alltid mäter ut sitt pris efter framgången, för denne ende dödlige gjort ett undantag och beundrar honom, om möjligt, mer under olyckans dagar, än under lyckans? Grefve Torsten, ni är en subtil räknemästare; ni adderar och subtraherar endast de små ziffrorna uti menskligheten och får deraf idel små summor och bråk; men ni glömmer, att en enda stor ziffra kan öfverväga otaliga små och nedtynga facit öfver alla edra beräkningar. Låt oss vara uppriktiga: jag tycker icke om små själar i stora hufvuden, och ni, grefve Torsten, är utan tvifvel en alltför stor diplomat, för att vidare bevärdiga en så dålig räknarinna som jag med någon uppmärksamhet ... Ankaret har fallit, lotten är kastad. Er tjenarinna, min grefve!
– Välan, utbrast Torsten Bertelsköld förbittrad, – ni har sagt det, öfvermodiga qvinna, lotten är kastad; ni vill leka krig, och ni skall få krig, – men på lif och död! Farväl.
11. En audiens hos Carl XII.
Tre eller fyra dagar hade förflutit, sedan legationssekreteraren grefve Torsten Bertelsköld, skickad af rådet i Stockholm med vigtiga budskap till konungen, ankommit till Stralsund, och ännu hade han ej lyckats erhålla audiens. Än var hans majestät borta på Rügen, än upptagen af någon affär med fienden, än innesluten i enrum med baron Görtz. Det tycktes som ville konungen med flit låta rådet i dess utskickades person erfara en förödmjukelse; eller misstänkte Carl ej utan grund, att budbäraren jemte sina officiela uppdrag hade hemliga ordres af grefve Horn att utspana ställningen, känna sig före om konungens afsigter, underrätta sig om hans person och kontraminera Görtz, som i en hast vuxit alla de mäktige öfver hufvudet.

Bertelsköld gick till general Düker. – Ja hvad vill ni man skall göra? svarade Düker ej utan elakhet. – Följ mig i qväll till retranchementet vid Frankenport, så blir der kanske någon ledighet mellan bomberna. Det är så som diplomaterne vanligen språka med Carl XII.
Vi lemna emellertid för en stund hofmannen, för att följa Eva Rhenfelt, som härtills lika förgäfves sökt utverka sig audiens. Ingen af staben vågade anmäla henne; man visste för väl att det nordiska lejonet ansåg de sköna damerna mycket öfverflödiga i ett läger eller en fästning; och der en Aurora Königsmark gjort en så eklatant fiasco, hade hennes öfriga kön all utsigt att dela hennes missöde.

Sannolikt fanns likväl någon bland konungens omgifning, som, mera ridderlig eller mindre känslolös än han, hade gifvit den vackra enkan en vink; ty samma dag som Bertelsköld besökt Düker, såg man äfven madame Rhenfelt till fots – ty alla vagnar voro tagna i beslag för krigsbehof – promenera utåt Frankenport. Ju närmare hon nalkades murarna, desto starkare ljöd emot henne det fiendtliga bombardementets dån; sårade buros på bårar från utanverken, trossvagnar spärrade gatorna, borgarehustrur återvände med tömda matkorgar från deras män på vallarna, och allt utvisade det rörliga, stormiga lifvet i en belägrad fästning.

Eva Rhenfelt lät icke skrämma sig. Hon passerade porten och låtsade icke höra posternas varning att ej närma sig inom skotthåll för de fiendtliga kulorna. Kanske klappade hennes qvinnliga hjerta något hårdare, när icke långt från henne en bombskärfva splittrade muren af ett redan sönderskjutet hus, eller när friska blodspår syntes på marken bredvid hennes fot; men hon gick vidare. Ryttare i sporrsträck mötte henne och vinkade att hon borde vända om; enskilda truppafdelningar skyndade förbi henne och kastade sig till marken, så ofta deras vana blick upptäckte en smal rykande strimma i luften ofvanför deras hufvuden. Ett par gånger måste äfven den modiga vandrerskan följa deras exempel; hon hukade sig ned, det flygande vidundret brast, och skärfvorna yrde ånyo omkring henne. Men hon fortsatte promenaden utan att akta på tillrop och varningar.

Slutligen kom hon till den anvista skansen. Den hette Carolus, var bestyckad med 14 kanoner och utgjorde ett af de förnämsta utanverken vid Frankenport. Den blågula svenska fanan fladdrade på dess vall, skjuten i trasor, men stolt och högrest ändå, likt den okufvade hjelte, som kommenderade skansen.

Darrande, icke för faran, men för den mäktiga ande som trotsade faran derinne, trädde Eva Rhenfelt in uti skansen. Ingen hindrade henne, ingen låtsade om henne. Hade man tid dertill! Sachsarne, som kanske anade konungens dervaro, hade natten förut öppnat en ny löpgraf och läto nu omkring 30 stycken af alla kalibrar spela mot skansen Carolus på knappt 6 eller 700 stegs afstånd. Elden var sådan, att den kunnat skrämma starkare nerver, än den unga enkans. Nästan hvarje sekund borrade sig en kula in uti jordvallen och öfverhöljde de kringstående med mull, eller demonterades en kanon i embrasyrerna, eller nedslog en bomb vid sidorna af vallen, kreverade och gjorde djupa fåror i den sandiga marken. De flesta svenska kanonerna voro redan demonterade, men nya lavetter höllos i beredskap, och sju af jerngapen voro ännu i stånd att skicka fienden svar på tal. Fyra eller fem nyss skjutne, som man ej haft tid att skaffa ur vägen, lågo der utan armar och ben. Väl tjugu sårade sökte blödande att släpa sig sjelfva ut ur skansen. Eva gaf akt uppå dem; ingen yttrade en klagan, man hörde dem endast yttra sin fruktan att kungen kunde träffas af samma öde. Fyra man hade lyftat en af konungens adjutanter, nyss sårad vid hans sida, på en bärbår, och en kirurg hade just slutat den första förbindningen. Ingen skänkte de sårade någon uppmärksamhet. Alla som armar och ben hade i skansen, och det torde ha varit 2 eller 300 man, arbetade, så att svetten dröp utför deras brynta kinder med att frambära kulor och krutkarduser, ladda, sigta, fyra af och iståndsätta de delar af jordvallen, som oupphörligt nedrasade för den fiendtliga elden. Lägg härtill att hela skansen var insvept i tjock rök och dånet så starkt att marken darrade under fötterna, och man kan ungefär göra sig en föreställning om den syn, som mötte den modiga vandrerskan, när hon inträdde i skansen Carolus, för att tilltvinga sig den audiens, hvilken hon ej kunnat erhålla i en mindre vådlig belägenhet.

Likväl trädde hon in. Det rörde sig någonting mäktigt i hennes klappande qvinnohjerta. Var det situationens egen storhet, eller var det närheten af en ännu mäktigare ande, som beherrskade den och beherrskade henne? Hon visste det icke, men hon kände sig vexa till jemnhöjd med faran. Det förekom henne alldeles som det skulle så vara; en audiens hos Carl XII kunde ej vara annorlunda.

– Ur vägen, qvinnor! röt bredvid henne en barsk artillerist, som brådskande skjöt framför sig en handkärra med krutkarduser, och i detsamma kände hon hjulet gå öfver sin fina fot. Ett rop af smärta var nära att undfalla henne, men hon qväfde det. – Hvar är kungen? frågade hon.

– Hvar annars än der vid Sachseknäppen? svarade mannen. Han hade ej ens tid att förundra sig öfver en sådan gäst i skansen Carolus. På brytningen igenkände Eva genast en finne. Finska soldaten var den tiden nästan öfverallt, utom der han bäst behöfdes – i Finland.

Vandrerskan närmade sig Sachseknäppen; det var den gröfsta kanonen i skansen och den som var mest utsatt för fiendens eld, hvarföre den också redan två gånger blifvit demonterad. Troligen var det också derföre, som kung Carl hade vid den sitt högqvarter.

Röken var så stark, att Eva befann sig knappt 7 eller 8 steg från kungen, när hon såg och igenkände honom. Han stod på en sönderskjuten lavett, stödande sig med venstra armen mot bröstvärnet och så högt, att hufvud och skullror ej hade något skydd emot kulorna. I högra handen höll han en kikare, med hvilken han tycktes uppmärksamt betrakta sachsarnes motliggande batterier. Nedanföre vid parapeten stodo franska sändebudet general Croissy, favoriten Grothusen, reskamraten från Turkiet Otto Fredrik Düring samt generalerne Bassewitz och Dahldorf, alla fyra tappre män, dem ödet bestämt att icke lefvande lemna Stralsund. Ett stycke derifrån samtalade general Düker med Torsten Bertelsköld. Den fine diplomaten syntes märkbart generad; han var icke van vid sådana audienser.

Eva Rhenfelt väntade tyst och underlig till mods på att blifva bemärkt. Men man såg henne icke. Kulorna fortsatte rundtomkring henne sin vilda lek och bestänkte henne med sand.

I den stunden kreverade en hvinande bomb så tätt vid konungens sida i jordvallen, att han ögonblickligen försvann i ett moln af rök och damm. Generalerne störtade till, diplomaterne glömde att le, Eva Rhenfelt betogs af en känsla, som hade en kula genomborrat hennes hjerta. Men nästa ögonblick såg man konungen nedstiga från lavetten; han hade endast förlorat hatten. – Han sköt ej illa den der! utropade kungen. – Dahldorf, säg åt karlarne derborta vid tvåan att de skjuta för högt. Düring, sitt upp, tag några med dig och rensa hvetefältet till höger der: deras krypskyttar göra oss omak. Vänta, det är bäst att jag rider sjelf.
– Rider ers majestät ut, så taga de hundarne det för en flykt, svarade Düring slugt, ty han ansåg det föga rådligt att låta sin herre och mästare rida in i ett hvetefält, uppfylldt med fiendtliga musketörer.

– Då stadnar jag qvar, sade kungen gladt leende; – jag tänker vi hålla oss till qvällen och reparera vallen i natt. Hit någon! Se åt om man finner min hatt.
Croissy, fransman i allt, bjöd honom sin, men han afböjde det småleende. Hatten befanns liggande på en framskjuten del af bröstvärnet, och två af de närmaste artilleristerne klättrade ned på yttre sidan för att hämta den. Men innan det lyckades, fick den ena benet afskjutet och grep krampaktigt i reveteringen för att ej hasa ned. Den andre, som ville hjelpa honom, förlorade fotfästet och störtade utföre.

Kungen blef misslynt. – Hjelp karlen derborta! utropade han och fixerade derunder Bertelsköld, som ej förmådde uthärda hans blick, utan, kanske för första gången i sin lefnad, nedslog ögonen.

Grothusen och Bassewitz kastade sig på bröstvärnet och upphalade med största möda den sårade, i det ögonblick han var nära att släppa sitt tag. Carl XII hade ej för sed att skona sina gunstlingar mer än sig sjelf.

– Hvem är ni och hvad vill ni? frågade kungen skarpt, sedan han slutat den snabba mönstringen af Bertelskölds person.

Grefven, af naturen djerf, hade snart återvunnit sin fattning och begynte i underdånighet framställa sitt ärende, som rörde omöjligheten att indrifva de nya krigsgärderna och en petition om anstånd med tvångskursen för det nya kopparmyntet, en af baron Görtz’ guldgrufvor.

Kungen afbröt honom tvärt. – Jag vet hvad ni vill säga. Helsa rådet att dansken och sachsaren fråga oss med jern; vi må dem svara med stål. Är ni icke grefve Horns privatsekreterare?
– Jag är förordnad af rådet att tjenstgöra hos hans excellens ...

– Rådet förordnar mycket, det vi en gång skola närmare undersöka. Er herre har blifvit ett hufvud högre sedan vi sist träffades.
Bertelsköld teg. Han såg att den välbekanta stormbebådande rodnaden steg öfver Carl XII:s kinder och att konungens öfverläpp ett par gånger ofrivilligt drogs uppåt. Skäl nog för den kloke att tiga. Konungen vände honom ryggen och gick att utdela vidare ordres.

Men dervid intrasslade han sin högra sporre i Eva Rhenfelts klädning, ryckte lös foten och sönderslet ett stycke af fållen. – Hvad vill ni här? utropade han vid den ovanliga anblicken af en dame i svart sammet midtibland krutröken och dödarne.

Eva Rhenfelt begrep ögonblickets snabbt afgörande vigt, böjde hastigt ett knä och utropade: – ers majestät, nåd för Finland!
Kungen studsade. – Hvad har ni att säga mig? Tala!
– Ers majestät, jag anklagar rådet och vädjar till eder kungliga nåd. Rådet lofvade strax efter olyckan vid Storkyro att skicka Finland succurs, men i stället blef general Armfelt lemnad utan allt stöd och nödgades draga sig tillbaka till Westerbotten. Hans yttersta förposter stå nu vid Kemi, hela landet är i fiendehand, och blott i Kajaneborg håller sig ännu den sista qvarlefvan af Finlands försvarare. Eders majestät, ni är stor och högsint, Finland har blödt för edert kungliga hus och blöder ännu i dag i alla edra slagtningar. Rädda det! Skicka det en armé, eller gif det blott åter dess egna soldater, och de skola återvinna åt eders majestät en af de dyraste juvelerna i eder krona!
Vid dessa ord sprang en ny bomb några få steg från talarinnan, två man dödades vid hennes sida, och blodet stänkte öfver hennes svarta sametsklädning. Men hon rörde sig icke.

Carl XII betraktade henne nästan med undran. Ett mildt leende flög öfver hans bistra läppar, han räckte henne handen och sade: – stå upp! Det gläder mig att en svensk qvinna icke är rädd.
– Hvem har bedt er att tala till mig om Finland? frågade han åter med blid uppsyn.

– En som haft den äran att kämpa under eders majestäts fanor från Narva intill Pultava och som svurit att kämpa intill det sista för sin födelsebygd – major Gustaf Bertelsköld, för närvarande i Kajaneborg.
– Ah, min gamla björnklubbare! Tapper busse! Helsa honom från mig och säg honom att han håller sig så länge han kan. Der Gud så vill och jag lefver, skola vi Finland intet öfvergifva, allenast vi först skaffat oss dessa danskar och sachsare från halsen. För närvarande ha vi fullt upp att göra. Farväl. Ni är icke rädd ni, men vänd nu åter till staden, här blir eder för hårdt. Öfverste Wolfrath, eskortera fruntimret!
– Jag skall påminna eders majestät om sitt löfte, sade Eva Rhenfelt och tryckte till sina läppar konungens hårda motsträfviga hand.

12. Ett besök i Finland 1715.
En qväll i Oktober månad år 1715 hade skymningen redan fällt sitt tidiga täckelse öfver Björkö i Wasa skärgård, när en holländsk koff helt varligt seglade in i ett af dessa otaliga smyghål, dem naturen tyckes enkom ha danat här till ett tillhåll för smugglare. Hans segel voro blå, för att ej sticka af mot vågornas färg; han förde ingen flagg; han sköt intet skott; allt var så tyst ombord, att koffen snarare liknade i skymningen en hafsörn, hvilken med utbredda mörka vingar seglar öfver en öde strand, för att smyga sig på något rof ibland klipporna, än sjömäns frimodiga glada ankomst till en efterlängtad hamn. Lika tyst var det på den steniga albevuxna stranden af ön; blott här och der såg man en till hälften förfallen koja och bakom dess knutar en skygg mensklig varelse, som med orolig nyfikenhet betraktade seglaren, oviss om man i honom borde vänta en vän eller frukta en fiende.

Koffen kastade ankar lika tyst som han kommit; en båt lade ut från dess sida och rodde försigtigt fram till den nära stranden, hvarefter tre eller fyra välbeväpnade män stego i land och närmade sig en af kojorna. Vid deras ankomst blef der en rörelse bland kojornas invånare; man såg qvinnor och gubbar skynda till skogen, åtföljde af skrikande barn, och de som af ålder eller elände ej hunno undan i tid, sökte med ängslig brådska att gömma sig bakom stenarna. Förgäfves ropade nykomlingarne åt dem att stadna; flyktingarne stodo icke att hejda; en panisk förskräckelse hade intagit dem.

Främlingarne gingo in i kojan; elden brann ännu uppå härden; grytan med aftonens tarfliga mjölgröt, svart af barkmjöl, stod ännu uppå elden; de söndriga siknäten, som man nyss hållit på att bygga, lågo ännu utbredda öfver golfvet; den usla sängen kändes ännu varm, förmodligen efter en sjuk, som blifvit i hast uppryckt från sin hvila; sjelfva den omålade vaggan med dess ömkliga trasor visade spår af att helt nyss hafva haft en invånare; men ingen lefvande varelse syntes; endast en svart katt hade makligt intagit en plats i den toma sängen, och krökte fräsande ryggen vid de objudne gästernes inträde.

– Dumma folk! utropade sjömännens anförare harmsen på holländska. – Dumma folk! Här sätter man fartyg och lif på spel för att hjelpa dem med litet salt, och så rymma de till skogen som yra höns.
– Låt oss värma oss en stund vid brasan, kapten, sade en af hans följeslagare. – Man tar oss för fiender; det är ett bevis på att fienden icke finns här i nejden. Skutan är i säkerhet, och folket kommer väl efterhand tillbaka.
– Mist och mesan! Det rör sig något der under sängen, ropade åter kaptenen. – Hollah – fram med dig, hund eller katt! Fram med dig!
Vid dessa ord stack han sin hand under sängen och framdrog en stretande och skrikande figur, som vid närmare påseende befanns vara en hvitlufvig pojke, alldeles vild af förskräckelse. – Besitta den besten! skrek kaptenen och slängde pojken häftigt ifrån sig; – biter du mig i handen? Hut, lymmel!
Verkligen utvisade fyra blödande hål i sjömannens hårda näfve, att den lille vilden hade värjt sig med de enda vapen naturen förlänat menniskan. Men kaptenen var en godhjertad man, och hans vrede varade ej tills blodet torkat. – Regera ett sådant folk, som dessa finnkrabbor! skrattade han, i det han aftorkade handen mot den beckiga tröjärmen. Det måste ha gått hårdt på i dessa tider, när sjelfva barnen lärt sig att bitas som kattor.
Pojken fortfor att gallskrika. – Vill du tiga, byting! röt skepparen åter skrattande, framtog en hvit skeppsskorpa af hvetebröd och höll den för pojkens ögon. – Säg oss hvar far och mor äro, så skall du få den här skorpan! tillade han vänligt på svenska, ty Björköfolket är af det svenska tungomålet.

Pojken grep skorpan med en hastig rörelse och förde den till munnen. Han slukade den med sina ögon, hans läppar råkade i en krampaktig rörelse; men han bet icke i, han kramade den sönder mellan sina fingrar, såg med stela ögon smulorna falla till golfvet och sade icke ett ord.

– Anfäkta ett sådant folk! utropade skepparen åter. – Se på den der, jag slår vad att det är vackra tider sedan han ätit rent bröd, och ändå låter den baddaren intet muta sig. Hårda tider, hårda tider, när ett folk blir så styfsint! – Se här, pojke! en skorpa till – marsch ut, sök opp din mor och säg dem att vi äro goda vänner, som komma till dem med en skuta fullastad med salt.
Den lille for som en raket ut i det fria. Sjömännen slogo sig ned vid brasan och företogo sig att smaka på gröten. Den var vidbränd, svart, oätbar och utan minsta saltsmak. Bland det lilla matförrådet fann man äfven en med pil skjuten kokad fågel och hälften af en på glöd stekt sik; allt utan tecken till salt.

– Hårda tider! upprepade åter den medlidsamme skepparen. – Vore här så visst godt om dukater, som här är ondt om salt, så gjorde vi goda affärer.
En qvinna tittade skyggt i dörren och efterföljdes snart utaf flera. Man öfvertygade sig efterhand att främlingarne voro fredlige holländske sjömän, som midtibland kryssande fiendtliga galerer vågat en tur till den fattiga norden, för att hämta dess enda oumbärliga importartikel – den enda som gör den skandinaviska och finska norden beroende af utlandet – den dyrbaraste, den nyttigaste och sundaste af alla kryddor och hvars omätliga värde man endast förstår när man saknar den – saltet!

Knappt blef denna nyhet med visshet känd, innan en ny och gladare rörelse uppstod i den skrämda förhärjade och utplundrade skärgården. Bud skickades ännu samma qväll i båt till alla kringliggande öar, för att underrätta om den dyrbara varans ankomst. Inom få timmar samlades en folkmassa af flera hundra personer, mest gubbar, qvinnor och barn – ty Österbottens, likasom hela rikets män hade redan till största delen stupat på slagfälten, flytt undan till norden, till Westerbotten, eller af fienden blifvit än nedhuggne, än bortförde i fångenskap. Nu på hösten hade likväl en del af de skärgårdsbor som flytt öfver till Westerbotten åter vågat sig tillbaka att se om sina hem och möjligen upptaga några i jorden nedgräfda redbarheter. Ty från landsidan hade man nu en kort tids trygghet; den fiendtliga styrkan, 8 000 dragoner och 5 000 kosacker stark, hade under generalerne Tschekin och Bruce ryckt ut från sina läger i de fordom rika, nu utätna trakterna af Wasa och Storkyro längre åt norr. Galererne, skärgårdens gissel, hade nu i Oktober till största delen dragit sig söderut, eller längs kusten följt landtarméns tåg, för att skydda sig mot öfverrumpling, derest de tidigt fröso in. Hela nejden drog djupt efter andan, och aldrig voro höstens mörker och stormar så välkomna som nu; – hvad var också elementernas raseri i jemförelse med krigets olyckor!

Allt hvad lif och anda hade skyndade hit att förse sig med salt, man hade redan länge köpt det och sålt det såsom en sällsynthet, för hvilken man ville bortgifva tröjan af kroppen; och man såg väl värre än så i det inre och nordliga landet. Här i skärgården kunde saltet mätas med stopsmått och qvartersmått; längre upp mättes det med jumfrumått; ännu längre upp såldes det matskedtals, ja korntals, om det varit möjligt, och slutligen ficks det icke för guld. Redan här, der nöden ej var på långt när så stor, sågo holländarne en syn, som väckte både ömkan och löje. När några saltkorn utspilldes vid mätningen, kastade sig barnen deröfver och slickade marken. Mödrarne räckte åt sina dibarn dessa dyrbara korn, som för dem hade mera värde än socker i våra dagar, och de gamla, som i månader nödgats umbära den efterlängtade kryddan, tyckte sig nu i hast vara rika, saltade i sin förtjusning fisk och fågel, bröd och sofvel stickande salt och förtärde det hastigt med ett grin af välbehag, likasom ville de insalta sig sjelfva, för att stå bi mot kommande tider, när det åter blef brist på den goda varan.

Kommersen begynte ännu på sena qvällen och fortfor så hela natten. Man visste ju icke när en fiendtlig galèr kunde göra på allt detta en ända med förskräckelse. Men hvilken kommers! Saltet fördes i land, och på hugade spekulanter var ingen brist, men desto mera på något att köpa för. Fanns der ett kopparöre eller en silfverdaler, så var det ett sällsynt fynd, nyss framsökt under ett stenröse vid stranden eller under rötterna af en gran uti skogen. Ryktet om dessa jordgömmor har ännu mer än hundra år derefter spökat i folktraditionen och lockat till skattgräfvareyrket folk, som velat i hast och utan möda bli rika. När fienden öfversvämmade landet år 1714 och allt hvad fly kunde flydde – och flydde så, att mannen som gått barhufvad till grinden icke hann återvända att taga sin mössa, och hustrun som gått till brunnen efter vatten icke hann mera än ropa sina barn att följa henne – då gömdes mycken redbar egendom, som man ej kunde föra med sig, under första bästa sten, eller första bästa träd, tufva eller åkerren, som sedan kunde tjena till igenkänningstecken. Men många, ja de flesta af dem som så flydde, kommo aldrig tillbaka, och många af de få som återvände kunde sedan icke mer erinra sig stället, der de i brådskan gömt sina ägodelar; trädet var borthugget eller kullblåst af stormen, stenen, som skulle tjena till märke var omöjlig att igenkänna bland hundrade andra dylika stenar, tufvan var öfvervuxen af mossa, åkerrenen var förvildad och öfvervuxen med skog. Derföre var det så sällsynt att det ringa nedgräfda myntet och annat af värde återfanns, och mycket har sedan blifvit funnet af okända framtida slägten, och mycket gömmes ännu i dag i den finska jordens sköte. Men det hände, som sagdt, någongång att det gömda fanns qvar, och der söktes nu fram hvad finnas kunde, för att köpa af holländarne salt. Några få utaf skärgårdsboerne hade lyckats smugla fisk eller tjära till Westerbotten och derifrån fått för sin vara en ringa penning, som nu kom till pass. Men de flesta hade intet annat än torkad fisk, och fastlandsboerne hade räfskinn, ekorrskinn och björnhudar att byta mot saltet, och holländarne voro för goda köpmän, för att ej taga dessa varor till minsta möjliga värde.

13. Holländarne i Österbotten 1715 (forts.).
Två dagar och två nätter fortfor den holländska koffen att utminutera salt åt Björköboerne. Ryktet hade spridt sig vida kring kusten, och båt efter båt seglade derifrån ut i nattens mörker för att förse sig med den dyrbara varan. Hvad som ej kunde medföras, nedgrofs i källrar och brunnar med dubbla bottnar, eller gömdes i lador och uthus. Det hade varit en riktande handel för holländarne, om ej fattigdomen varit så stor. Deras fartyg erbjöd en besynnerlig anblick. Pelsverk af alla slag, spanmål, beck, tjära, handsågade plankor, ull, lin, väfnader, till och med yllekjortlar och vadmalströjor hade blifvit mottagna i byte för saltet och instufvades nu så godt sig göra lät i den brokiga omvexlingen. Och likväl hade här, i en af de annars förmögnaste nejder på Finlands kuster, knappt halfva lasten af den efterlängtade, oumbärliga varan kunnat försäljas.

Bland holländarne befunno sig tvenne passagerare, som icke deltogo i handeln, men tid efter annan gingo i land och vände sig än till den ena, än till den andra af finnarne med frågor om landets ställning. Den ene af dem, en smärt yngling med hatten djupt nedtryckt öfver det fina ansigtet, vände sig dervid ofta med en otålig frågande blick till den andre, en groflemmad gråhårig man, som hvarje gång med en gammal tjenares respektfulla förtrolighet skakade hufvudet och svarade: – ännu icke! ännu icke!
Bland saltköparne var en äldre bonde, åtföljd af två gossar om 14 till 16 år. Hans högresta gestalt och förnämligare utseende framför mängden af den öfriga fattiga hopen tycktes ådraga sig den unge främlingens uppmärksamhet, och denne frågade på god herremanssvenska hans namn.

– Lars Larsson Bertila från Storkyro, var det korta svaret på finska, som tjenaren genast tolkade för sin herre.

– Äro gossarne edra söner? frågade främlingen åter.

– Två qvar af åtta, svarade mannen buttert och vände sig bort för att nedlyfta en ny saltsäck i sin båt vid sidan af fartyget.

– Bertila? Bertila? upprepade främlingen eftersinnande, likasom vore honom detta ej alldeles obekant. – Så hette, vill jag minnas, stamgodset för numera grefliga ätten Bertelsköld.
Mannen såg upp, men svarade icke.

– Skulle ni händelsevis känna en person af det namnet – major Gustaf Bertelsköld?
En mörk rodnad betäckte bondens brynta kinder, och det dröjde en stund, innan han svarade: – jag måste väl minnas den mannen, som kostat mig sex raska söner – alla fullgoda karlar om sex fot och två tum, med jern i armen och hjerta i bröstet.
– Arme far! sade främlingen deltagande. – Om något kan mildra er saknad, så är det vissheten att edra söner fallit för konung och fädernesland under en tapper mans anförande.
Bertila teg ånyo. Smärtan var för bitter, för att låta honom, likt Thomas Hane, välsigna sin ärofulla lott att hafva offrat sex söner åt fosterlandet.

– Gamle man, sade främlingen åter, – kan ni skaffa mig en säker vägvisare genom ödemarkerna i det inre af landet till Kajaneborg, så vill jag rikligt belöna denna tjenst.
Bonden smålog sorgligt, nästan med ömkan. – Allt hvad fly kan flyr bort ifrån detta landet, som Herrens gissel hemsöker; vidtomkring är intet annat att skåda, än blod, aska och jemmer; skogens rofdjur ströfva omkring i många de fordom rika byar, och menniskorna uppsöka deras iden i skogarna; alla vägar och stigar hvimla af fiender; för allt verldens guld kan ni knappt köpa eder ett tak öfver ert hufvud eller en bit bröd för er hunger; – och ni vill till Kajaneborg! Ni är ung, herre, ung och oerfaren; hör en gammal mans råd, som har medlidande med edra fagra skägglösa kinder. Vänd tillbaka dädan ni kommit; ni har kanske der en mor, som reder hvar afton kudden under ert hufvud, eller en syster, som kammar ert svarta hår, eller en brud, som smeker er röda kind, eller kanske en gammal far, som skall gråta en dag, när han får höra att ni blifvit fastspikad med en pik i stammen af en finsk fura eller bunden vid knappen af en fiendes sadel och tvungen att springa barfota i snön, tills ni uppgifvit andan. Vänd om, unge man; ännu är det tid. Söker ni döden, så sök honom i en blidare gestalt på något främmande slagfält; här finns icke mer något slagfält, allenast okända marter och glömda grafvar. Gå! Hvad söker ni här? Här är mer än döden, här är förtviflan!
Vid dessa ord hoppade gubben ned i sin båt vid fartygets sida, vinkade med handen ett stumt farväl och var snart försvunnen bakom en framskjutande udde. Dyster såg främlingen honom försvinna. – Hvad är att göra? sade han tvekande till sig sjelf.

– Följa holländaren, sade bakom honom tjenarens röst. – Här duger icke att landstiga; kusten är spärrad af fiender och ödemarkerna denna årstid otillgängliga. Holländaren har beslutat i dag att gå längre åt norr, sedan han ej kunnat sälja mer än halfva sin last. Vi måste följa honom.
– Du har rätt, Tobias, svarade främlingen. – Vi måste försöka längre i norr.
I sjelfva verket afseglade holländaren följande natt och fortsatte den äfventyrliga färden åt norr. Man hade erfarit att den fiendtliga hufvudstyrkan för närvarande stod i och omkring Gamla Carleby, dit äfven den qvarblefna galerflottan dragit sig för att underhålla förbindelsen med landhären. Den djerfve seglaren höll sig derföre närmare svenska vallen, till dess han passerat redden af det utplundrade NyCarleby, det brända Jakobstad och högqvarteret i Gamla Carleby. Men kommen på höjden af Kalajoki, närmade han sig åter finska kusten och gjorde vidare norrut varsamma försök att höra sig före om man kunde våga att lägga till. Fördenskull satte han efter flyktingar på sjön; deras fruktan var så stor, att de kastade sin redbaraste last öfver bord för att lättare komma undan. Holländaren var ingen elak karl; han började med att svära i »de dumma åsnorna» och slöt med att gifmildt begåfva »de arma d–ne». Den smärte främlingen och hans Tobias agerade tolkar. Och »ännu icke» blef ånyo det torra svaret ifrån Tobias’ läppar.

»Vi visste», berättade flyktingarne, »att fienden stod 13 000 man stark i läger på Gamla Carleby stads och prestgårds åkrar. Men eftersom han ej gjorde min af att rycka vidare och vi hade en stark postering i Siikajoki, för att afhålla ströfpartier, så återvände mot slutet af Augusti både prester och bönder, som tillförene flytt uppåt Kemi. Höstsädet från 1714 stod moget på åkrarna; hvarje rågkorn var en skatt, och hvem ville ej berga hvad bergas kunde! Man hade ej tid att skära; man slog med lien; man hade ej tid att tröska, man lade kärfvarna uti skrindan, och de som ännu hade en häst, de körde så norrut, men de fleste spände sig sjelfva och sina hustrur för lasset, och barnen skjöto uppå, och de minsta lades på halmen. Många sökte nu också fram det som de gömt och ej hunnit medtaga vid förra flykten; och så såg man ånyo ändlösa rader af kärra vid kärra på landsvägarna, alla i rörelse norrut. Den som varit med året förut, han fick nu åter skåda samma ömkliga syn, som när fiendens galerer landade då vid NyCarleby Åminne, medan kosackerne sprängde vägen framåt. Ett enda rop af de sista i raden kunde förskräcka väl hundrade framföre åkande; spanmål och gods och kläder kastades bort vid vägen; var der en häst för kärran, så spändes han ur, och den som kunde red bort; gick der ett hjul sönder, så var det ingen tid att det bota, och allt måste lemnas i sticket. Mannen kom efter och sökte sin hustru; modren sökte sina barn, barnen sin moder, förvillade i den stora brådskande hopen. Slutligen kom ock faran på allvar. Posteringen vid Siikajoki, idel bönder, hade ej bättre befäl, än en gammal målare och en försupen underofficer. De förstodo sig ej på att utställa förposter och läto öfverraska sig. Mannstein och Tscherkasnikoff föllo öfver dem med kavalleri och slogo och förskingrade i den vefvan hela posteringen, hvarefter de i en fart satte af ända framåt Limingo och Uleåborg och föllo flyktingarne i ryggen. Hvad sedan hände, kan lättare tänkas än sägas. Många prester och herremän blefvo der fångne och sedan förde till Åbo, men folket som qvarblef, flydde till skogarna, och – så slöto flyktingarne – allt land mellan Siikajoki och Uleåborg är i denna stunden en folktom rykande ödemark.»

Holländaren rynkade pannan och for vidare. Här var ingenting att förtjena.

På höjden af Uleåborg vexlade han skott med en rysk galér, som ännu på hösten var ute att uppsnappa flyktingar. Det lätta segelfartyget begagnade sig af sina fördelar framför den tungrodda galéren, gaf honom i förbifarten några välrigtade kulor långskepps och fortsatte sin vågsamma färd i de obekanta farvattnen, der äfven bättre sjökort, än den tiden bestod sig, om tjugu år bli obrukbara, i följd af landhöjningen och vattenminskningen.

Ändtligen i sista dagarna af Oktober ankrade koffen vid mynningen af Finlands största flod, den mäktiga Kemi, och började här en fördelaktig handel med invånarne. I Kemi lågo den tiden den finska och svenska arméns yttersta förposter under öfverste Boije, en fördelning af 400 till 500 man reguliera trupper, understödda af vidpass en lika styrka uppbådadt landtvärn. Trakten var således trygg för ögonblicket, och emedan den härtills mindre lidit af kriget, så att endast hälften af befolkningen var utödd eller förskingrad och endast trefjerdedelar kanhända af ortens förmögenhet blifvit uppslukad af krigsgärderna och de sednare årens olyckor, fann saltet här en begärlig afsättning och kunde till någon ringa del betalas med klingande mynt. Isynnerhet mottogo holländarne med begärlighet de tunga stämplade koppartackor, hvilka en tid likt Spartas jernmynt, cirkulerade i rörelsen i stället för guld och silfver och som, efter att snart åter ha blifvit indragne emot de underhaltiga mynttecknen, mångenstädes undandoldes i jorden, för att hundra år derefter uppgräfvas och förarbetas till finska kaffepannor.

Främlingen sporde sin Tobias, och sedan denne rådfrågat kunnige personer, lät han ändtligen förnimma svaret att »man kunde försöka nu»; hvarefter båda, herren och tjenaren, försedde med vägvisare, begåfvo sig åstad på sin äfventyrliga resa till Finlands enda återstående fasta punkt, det lilla Kajaneborg.

14. Kajaneborg.
Vänlige åhörare, du som ännu mins de fordna dagar, när den tidens störste häfdatecknare och en skön tysk furstinna suckade inom Kajaneborgs murar*); följ oss ännu en gång till den höga nord, till de gråa murarna ofvanför Ämmäs brusande fall. Det är vinter som då; drifvan ligger hvit öfver granarnas grenar, och isen sträcker vanmäktig sin yttersta kant mot det rytande fallet, som han icke förmår omsluta med sin stelnade famn. Men nejden kring slottet är icke mera så enslig som förr. I den lilla staden vid dess sida hvimlar det af militär: alla pörten och kojor i närheten äro uppfyllda af grå rockar, och emedan de på långt när icke förslå att inrymma en hel armé, har man uppslagit långa baracker vid elfstranden, och der icke ens de haft rum för de ständigt vexande skarorna, har man uppkastat kojor af snö, invändigt fodrade med bastmattor och försedda med dörrar och små fönster, betäckta med tältduk i stället för glasrutor.

Ryska armén under general Tschekin belägrade Finlands sista återstående fäste, Kajaneborg. Visst var der stark omsättning i detta improviserade läger. Fyra tusen man inryckte här i början af December 1715, och i början af Januari följande året var redan största delen deraf försvunnen från jorden. Men det var icke försvararnes svärd och kulor, som mejat dem likasom halm för skördarens lie; det var Egyptens mordengel, som fordom förstörde Sanheribs här och som nu, i skepnad af en förödande fältsjuka, bortryckte hundrade och tusende af den belägrande hären. Två af de största barackerne voro inredda till lasarett; beständigt inkommo här nya sjuka; beständigt bortfördes andra, som redan kämpat ut och funno sin hvila här under nordens snö. Så förfärligt var manfallet, att när 3 000 man friska trupper i Januari åter inryckte i lägret, var den stridbara styrkan inom kort icke större, utan mindre, än vid belägringens början för en månad tillbaka.

I alla fall var styrkan kolossal i jemförelse med de belägrades. Major Fieandt försvarade slottet med 50 invalider, halta, lama, enögda qvarlefvor af den finska hären, förstärkta af några partigängare, kända under det mystiska och fruktansvärda namnet »sissar», – allesammans desperat folk, klädda i trasor och vana att slåss i veckor och månader utan tak öfver hufvudet och utan annan föda än barkbröd, pilskjutna ekorrar och sotdöda hästar. Desse värjde sig med ett hjeltemod, värdigt karolinernas skönaste bragder i denna förtviflade tid. De afslogo storm efter storm; de gjorde nattliga utfall, icke i hopp att vinna en afgörande framgång, utan för att med fiendens förråder af proviant och ammunition förstärka slottets egna klena tillgångar. De kämpade natt och dag utan hopp om undsättning, skilda från närmaste svenska trupper af mer än 30 mils ödemarker; – de kämpade för ett förloradt land, hvars hela vida område ända till denna yttersta spillra i norr var öfversvämmadt af fiender, utan utsigt till räddning; – öfvergifne af sin konung, för hvilken de blödde; – glömde af verlden, som med beundran och deltagande betraktade de öfriga sydligare kämparne i den stora karolinska dödskampen; – dagligen utsatte för hungern, kölden, sjukdomarne och flyktingarnes jemmer i de trånga slottshvalfven. Och de svigtade icke, knotade icke, klagade aldrig. Hvar morgon och afton höllo de bön i det mellersta hvalfvet, der prosten Cajanus i Paldamo, som med hela sin familj tagit sin tillflykt till slottet, med den sanna gudsfruktans oryggliga mod uppmanade dem till ståndaktighet in i döden. Och när de öfverräknade sina glesa leder och än den ena, än den andra befanns af sår eller sjukdom oförmögen att strida, då såg man dessa utmärglade, trasiga, af krutröken svärtade gestalter frivilligt fylla de uppkomna luckorna: de sofvo en timma mindre, de arbetade en timma längre, de blödde litet mera än förr, de mångdubblade sig, de voro öfverallt – och fienden såg med undran försvararnes antal snarare vexa, än minskas. Vandrare, du som en nordens sommardag trampar gruset af det fallna Kajaneborg, gå icke liknöjd förbi dessa murar; tag af dig hatten för de skuggor, som gå igen ibland dessa ruiner, ty det var en tid, när denna lilla fläck var det enda som återstod utaf Finland, och tappre finske män ha här blödt för sitt fosterland!

All försvararnes tapperhet hade likväl föga båtat dem, om fienden varit i stånd att medföra groft artilleri. Lyckligtvis blef detta honom omöjligt. Han underhöll elden med små fältkanoner och granater, som ingenting förmådde emot de fasta murarna, och slottet, hvars artilleri var i ett ännu bedröfligare skick, besvarade kanonaden med en väl riktad, med stor omsorg besparad handgevärseld. Dessutom skjötos från båda sidor med pilar; kalmuckerne och andra irreguliera trupper voro den tiden blott undantagsvis försedde med eldvapen, och finnarne grepo ofta till bågen för att bespara krutet; – det var det urgamla bågskyttets sista tid, ty efter stora ofreden kommo bågarne alldeles ur bruk och återfinnas nu blott stundom i jorden eller i förlegade skräpgömmor, ofta vackert inlagda med sirater af ben och försedda med en stålskifva, som sekler förrostat och nutidens armar icke mera förmå uppspänna.

I en af slottskamrarne, hvars lilla förgallrade fönster vette mot Ämmä, låg en storvext ung man, utmattad af svåra blessyrer och ur stånd att resa sig upp från den torftiga bädden. Hans skägg hade vuxit långt; hans ögon voro insjunkna; hans senfulla nu maktlösa arm hvilade på sängkanten och höll mekaniskt en docka, som en liten flicka nyss hade räckt honom. Familjen Cajanus bodde nemligen i rummet bredvid, och den sårade förkortade tiden med att betrakta barnens lekar. Det var karakteristiskt för tiden, att sjelfva dockan bar ett svärdsgehäng med en trädpamp, modellerad i miniatyr efter verkligheten. Sjelfva de små flickorna lekte krig, och sjelfva dibarnen hade så vant sig vid kanonernas dån och kulornas smattrande emot slottsmuren, att de numera aldrig söfdes med någon annan vaggvisa.

Den sårade krigaren var Gösta Bertelsköld. Det var om aftonen. En ung man trädde in, satte sig på sängkanten och betraktade den sårade med en innerlig tillgifvenhet. Att dömma af hans outbildade barnsliga drag, var den nysskomne ännu knappast hunnen till ynglingaåren, och i sjelfva verket var han endast 12 eller 13 år gammal. Men i längd kunde han redan fullt mäta sig med Bertelsköld, som höll fulla 7 fot under måttet. Denna unge jette, som sedan vexte till en längd af 8 fot 4 tum, var Daniel Cajanus, sonson till prosten Johan Cajanus af adliga ätten Gyllenhjerta.
– Det blir utfall i natt, sade den sällsamme gossen med ett godt smålöje; – nu skola vi skaffa majoren en droppe vin. Dessutom är veden slut, och sedan vi fått smak på de ryska limporna, vill kommissbrödet med bark uti ej mera smaka oss.
– Bär det långt af i natt? frågade Bertelsköld.

– Jag vet intet, men man säger att der äro sissar på Manamansalo; vi måste tränga så långt vi förmå åt det hållet, och en mina är anlagd att sprängas efter oss, när vi komma tillbaka. Det var bra att vi togo de tre lassen krut vid sista utfallet; vi ha nu tillräckligt att spränga hela slottet i luften.
– Det blir väl också det bästa vi kunna göra till slut eller hvad tror du, Daniel? sade den sårade kämpen vemodigt leende.

– Intet skall jag hoppa i Ämmä för det, sade gossen stolt. – Alla portar på vid gafvel – tusen fiender öfver oss, och vill ingen annan gå med luntan till krutkammaren, skall jag göra det. Men farväl nu, major; ligg intet vaken och hör uppå skjutandet, nog går det bra, och innan dagen gryr, skall jag hämta majoren en flaska godt vin – om jag lefver då mera.
Qvällen gick. Natten kom. Vid midnattstid, när månen gått uti tjocka snömoln, hördes alarm på vestra sidan om slottet, åt samma håll, der Ämmäs eviga dån lät höra sig i tystnaden af den nordiska vinternatten. Den sårade kämpen kunde ej sofva; han lyssnade med vant öra till hvarje skott, hvarje vapengny, som kunde gifva en aning om stridens vändning. Men alltför otillräckliga voro dessa upplysningar. Han varseblef ljus i de närmaste rummen. Utfallet var ett bland de djerfvaste, och den natten sofvo i slottet blott de små barnen, som icke hade någon aning om faran. Mer än halfva garnisonen hade ryckt ut; en armé om några och 30 man mot 3 eller 4 000. De öfriga höllo vakt, hvar arm vid luntan, hvar hand vid tryckpinnen. Sjelfva qvinnorna stodo på post, beredda att fyra af, och barnen, som hade sin anvista plats att frambära krut och kulor, tröstades med det läckra hoppet att till belöning erhålla en mugg mjölk af de fem eller sex kor, som ännu funnos lefvande uti slottet.

Fienden rörde sig likväl icke, antingen han fruktade ett försåt, eller kanske ansåg sig säker om bytet utan vidare manspillan. Ett förvirradt gny antydde likväl, att hela fiendtliga lägret var i uppståndelse. Ändtligen, efter fem eller sex långa timmar, hördes åter vapengny tätt invid murarna, och porten mot norra sidan öppnades, för att mottaga de återvändande. Bertelsköld lyssnade. Af skotten och larmet kunde han gissa, att det var med knapp nöd och under en hård strid, som de återtågande lyckades uppnå slottet. O huru gerna hade ej den sårade karolinen velat gifva sin venstra arm, för att nu få vara med och strida i lederna med den högra!

Oaktadt rummet vette emot söder, hade ännu icke Januarimorgonens första strimma grytt, då den unge jätten instörtade uti rummet, bärande i sin hand ett litet lerkrus. – Drick, major, drick! ropade han, – det skall göra er godt! – och vid dessa ord nedsjönk han afsvimmad vid krigarens bädd.

Fruntimmerna skyndade in och bragte honom åter till sansning. Bertelsköld tryckte tacksamt hans hand. – Den droppen har kostat mer än en droppe vin var värd, sade han rörd.

– Bry er inte om mig, sade gossen, som blödde af flera lätta sår, men som dignat mera af ansträngningen, än af såren. – Jag har gjort mitt arbete; jag har slagit till marken fem eller sex; det betyder ingenting. Men jag har träffat sissarna och hjelpt dem att slå sig igenom hit. Vi slogo oss fram ända till isen af Oulujärvi, och blåste i hornen, så att det ekade derborta i Hiisis borg. Vi ha tagit ved, men ingen proviant. Vid återkomsten hade vi halfva fiendens styrka emot oss. Icke en själ af oss hade kommit tillbaka, om ej Ämmä hjelpt oss och skurit under isen, så att han brast under fiendens fot och drog väl hundrade uti djupet. Men segern köpte vi dyrt – för dyrt, major, ty hälften af de våra stupade eller blefvo fångne. Jag vet ej om femton eller tjugu af oss lyckades uppnå porten. Men vi föra med oss tio raska partigängare, och deribland en, som genast frågade efter majoren.
– Raska gossar! utropade Bertelsköld. – Hvem är det, som ännu kommer ihåg att jag finnes på jorden?
15. I amazonernas land.
– Hvem det är, som kommer ihåg er? upprepade Daniel. – Vet jag det? En liten finhullig sprätt, en kavalier, som godt kunde få rum i min ena tröjficka! Och jättegossen smålog föraktligt med styrkans öfverlägsenhet.

Vid dessa ord såg man en yngling vid dörren, svagt belyst af skenet från ett par grofhuggna furuklabbar, som sprakade i den öppna spiseln; ty talgljus voro i de tidernas trångmål en okänd lyx på Kajaneborg. Den nykomne var af smärt gestalt och klädd i en dyrbar pelsrock; en bredskärmad hatt, som han icke aflagt vid inträdet, beskuggade hans ansigte, så att man blott kunde urskilja en skägglös haka och ett par fina bleka kinder, något svärtade af krutröken under striden. En tystnad uppstod. En underlig känsla fattade Bertelsköld. – Gå, Daniel, gå, min vän! sade majoren. – Den unge herrn har kanske något enskildt att säga mig.
Daniel gick med en missnöjd sidoblick på den främmande gästen. Han tycktes med naturbarnets skarpa instinkt i den nykomne ana en medtäflare, som kunde uttränga honom ifrån hans obestridda plats som majorens förklarade gunstling.

En ny tystnad uppstod, som ingen syntes hugad att bryta. Slutligen uppreste sig Bertelsköld till hälften och sade: – Unge man, ni kunde ha valt en bättre fristad än här. Men ni är kanske flykting ifrån en bränd gård?
– Hela riket liknar en bränd gård, sade främlingen med en melodisk stämma, som jagade blodet på Bertelskölds bleka kinder. – Man söker upp sina vänner hvar man finner dem; den ena bostaden är ej sämre än den andra.
Den sårades tankar förvirrades, hans hufvud nedsjönk på den hårda halmkudden. Ord af yrsel framträngde öfver hans läppar. – Min häst! ropade han; – min häst! Hugg in, gossar, hugg in! De föra henne med sig, och vi måste rädda henne!
I ögonblicket var främlingen vid hans sida, jemkade kudden bättre och lade sin fina hvita hand på majorens höghvälfda panna. Men den sårade fortfor: – rid, Daniel, rid! Lösa tyglar, sporrarne i sidan! Vi måste finna henne, om det skulle kosta oss lifvet; men se till, barn, att du ej rider öfver bondens tegar. Vi måste skona vårt eget land! Rid Daniel, rid ... inte dit ... den vägen går till Pultava och Storkyro ... hitåt, här är Narva ... här!
Daniel hörde ropet, skyndade in och fattade främlingen hårdt i armen. – Låt bli att förhäxa majoren, ropade han; – eller kastar jag dig öfver muren att hoppa kråka för fienden! Det är det enda du duger till.
– Daniel! Daniel, man söker dig, fienden reder sig till storm! ropades utifrån. – Se efter honom der, att han icke förgör min major! skrek Daniel och skyndade ut. Ingen hade nu tid med Bertelsköld. Främlingen hvisslade i en liten pipa, och den gamle Tobias inträdde. Läsaren har sannolikt redan i den nykomne igenkännt den unge passageraren på holländarens koff under saltspekulationerna.

Tobias, en fåordig gubbe med den egendomliga Björneborgska brytningen uti talet, företog sig att undersöka majorens blessyrer och skakade på hufvudet. – Äro de farliga? frågade med oro hans unge herre.

– Kunde bli, svarade gubben torrt. – Dessa lappska tietäjät tycka det vara nog att stilla blodet med läsningar.
– Så använd dina örter, och lyckas du rädda honom, så välj det bästa hemmanet i din socken; jag köper det åt dig.
Tobias nickade; han ansåg det onödigt att slösa ett ord på en så klar sak, och om en stund voro blessyrerna, som bestodo af fyra eller fem pikstygn och lika många sabelhugg öfver bröst och armar, förbundna ånyo med skicklig hand. Derpå gaf han den sårade en dryck, tillredd af örter, medförda i en liten påse. Yrseln upphörde. Bertelsköld inslumrade lugnt och sof runda 12 timmar, medan striden rasade kring murarna och besättningen med yttersta ansträngning slog en ny stormning tillbaka.

Qvällen hade redan inbrutit, när han vaknade helt lätt och med en lycklig känsla af nyfödda krafter. Tobias hade gått att aflösa en af de uttröttade posterna på muren; den fine ynglingen satt invid bädden och kunde ej undertrycka ett sakta utrop af glädje. Eldskenet från spiseln föll nu tydligare på hans drag, och de svärtades ej mera af krutröken. Bertelsköld betraktade honom helt tyst; man såg uppå honom, att han visste icke rätt, om ej framför honom satt gestalten af en skön dröm.

– Är det bättre nu med dig? frågade främlingen. – Nej, så der besynnerligt får du ej se på mig, tillade han, när rodnaden åter steg på den sårades kind. – Jag borde i sanning vara mankerad att ej genast ha blifvit igenkänd – men jag förlåter dig med vilkor att du nu känner igen mig och lydigt fogar dig efter mina befallningar.
Vid dessa ord bortryckte ynglingen sin bredskärmade hatt, som han härtills behållit på hufvudet, och Bertelsköld igenkände på ögonblicket de sköna, stolta och beslutsamma dragen af Eva Rhenfelt, född Falkenberg. Endast det långa svarta håret var borta och rundklippt i nacken, för att icke blifva sin ägarinnas förrädare.

– Men är det icke en dröm! utropade majoren – och anande vidden af den älskades uppoffring, tillrade en enda stor klar tår från hans manliga öga.

– Stilla, min herre, ingen sinnesrörelse; jag står till ansvar derför hos din nye läkare. Lofva att höra mig som ett godt barn, så skall jag berätta en saga för dig. Jag fick i somras ditt bref, deri du åter ber mig sätta alla driffjädrar i rörelse, för att skaffa Finland succurs. Hvad är det värdt att vända sig till rådet, tänkte jag; rådet har lofvat en gång förr mer än det kunnat hålla. Jag uppsökte kungen i Stralsund; det var icke lätt, må du tro, men jag såg honom ...

– Du såg honom, Eva?
– Stilla! Jag både såg och talade vid honom. Han mindes dig mycket väl ...
– Ah, han kom ihåg mig ännu!
– Stilla! Om du anser mig för en dröm, så tvinga mig ej att åter försvinna. Han talade om dig med aktning. En tapper karl! sade han – hör du, det vill något säga, när kung Carl har sagt det! Godt, jag vill ej göra dig allt för stolt. Hvad angår den succurs jag begärde för Finland ... så lofvade kungen ej glömma det, när han blott först skaffat preussare, sachsare och danskar från halsen. Du skulle hålla dig, sade han, så länge du kan ...

Bertelsköld smålog. – När Carl XII säger: så länge du kan, betyder det: så länge jag har en tunna krut i behåll att spränga mig och slottet i luften. Det är bra att veta; jag har länge tänkt alldeles detsamma.
– Nej, det kan ej ha varit kungens mening, återtog Eva bestört; – jag är säker uppå att han hellre begagnar din arm der den bäst kan tjena fäderneslandet. Nåväl, jag återvände till Stockholm, till Småland; jag sökte landsbygdens lugn på mitt gods. Förgäfves; tanken på dig, dina faror och dina försakelser förföljde mig natt och dag och jagade sömnen från mina ögon. Ur stånd att bära vapen för fäderneslandet, hvad hade jag väl att lefva för, om icke för dig! Jag kunde ej uthärda längre, jag måste uppsöka dig, för att dö med dig, om det så måste ske; lefva kan jag ju ej ändå utan dig! Jag fann bland de finske flyktingarne en gubbe, som hade mod att följa mig; jag offrade mitt långa hår för dig, efter jag ej, som Carthagos qvinnor, kunde offra det åt mitt land. Jag ville öfver till Finland, men huru? Jag steg ombord på ett holländskt fartyg; vi landade än här, än der för att drifva handel med salt; omöjligt att finna en enda tryggad punkt förr än längst upp i norr, uti Kemi! Der lemnade jag holländaren för att framtränga genom det ödelagda landet till dig. Mer än tre långa månader har jag kringirrat i ödemarkerna, för att slå mig igenom hit; – Gösta, du behöfver ej blygas för mig, jag har också varit med om strid, hunger och törst. Hvilket lif med dessa partigängare, dessa Sissar och Kivekät, som lefva likt röfvare i skogens ogenomträngligaste snår och hastigt frambryta på sina skidor, för att öfverrumpla en fiendtlig transport, uppfånga en postering, nedgöra ett ströfparti, och sedan åter försvinna som töcken i sina otillgängliga smyghål! Allt mitt guld var redan förslösadt, jag hade uppgifvit hoppet att uppnå dig, då jag ändtligen fann ett parti, som lyckades tränga fram ända till isen af Uleå sjö och derifrån, under ett nattligt utfall, hit till Kajaneborg!
– Eva, sade Bertelsköld rörd, – vet du väl att du nu är i amazonernas land, som, efter hvad Messenius och Rudbeck påstå, fordom ha haft sitt rike och rätta stamhåll här i Kajanien? Hvilken af dem har kunnat täfla med dig i mod!
16. När Finlands sista fäste föll.
Det var en sprängkall morgon i Januari 1716. Kommendanten på Kajaneborg major Fieandt hade sammankallat ett krigsråd i medlersta slottshvalfvet. Man må ej tänka sig der en lysande stab i prydliga uniformer. Det var slottets garnison, så många som ej för ögonblicket behöfdes på murarna. Hvilken församling! Omkring 20 uthungrade och trasiga gestalter, genomfrusne, utmattade till döds och ännu blödande efter att med förtviflans mod ha afslagit den sista stormningen, som fortfarit nästan hela natten. All slottets proviant, alla dess vedförråder voro uttömda. Man hade slagtat den sista kon, man hade sönderhuggit den sista bänken, ja sjelfva barnens bäddar till bränsle. Det var så kallt, att andedrägten steg som en rök från alla läppar och händerna klibbade fast vid de isade gevärspiporna.

Under dessa förhållanden hade fienden erbjudit kapitulation på nåd och onåd. Kommendanten ansåg sig böra underrätta garnisonen derom, men man märkte genast uppå honom, att han gjorde det mindre för att begära råd, än som en skyldig gärd af aktning för tappre män, hvilka dyrt hade köpt den äran att nu bestämma sitt öde.

En af de kort förut komne partigängarne uppstod och rådde att antaga fiendens tillbud. Han hade medfört bedröfliga tidningar vesterifrån. Finska posteringen vid Kemi hade kort före julen blifvit slagen och sprängd. Till straff för böndernes motvärn och emedan Österbottens län ej svurit trohetsed, hade stränga ordres kommit att ödelägga hela det norra landet från Kemi söderut samt bortföra barn och ungt folk i fångenskap. För den myckna snön var detta svårt att nu verkställa i de skogiga trakterna, men början hade blifvit gjord i det skoglösa Limingo och vidare nedåt till och med Ypperby uti Pyhäjoki. Ett längre motstånd skulle draga samma öde öfver nejderna vid Kajana. Han, talaren, aktade ej sitt lif mer än en utskjuten förladdning, men han ville ej hafva tusendes ofärd på sitt samvete.

– Hvad är majorens mening? frågade Fieandt Bertelsköld, som, något stärkt af läkemedlen och hvilan, infunnit sig att bevista krigsrådet.

– Min mening, sade den sårade, – är att göra vår skyldighet. Kungen har skickat oss den helsning att hålla oss så länge vi kunna, och hvar och en af oss vet hvad det har att betyda. Äga vi krut?
– Det är det enda vi äga, svarade Fieandt med en axelryckning.

– Då tänker jag, sade Bertelsköld, – att tappre karoliner ej bråka med onödiga ord. Vi låta dem storma en gång till, barrikadera medlersta hvalfvet, och när slottet är uppfylldt af fiender, spränga vi oss och dem uti luften.
– Rätt så, svarade Fieandt kallt. – Det är också min mening. Är der någon annan, som ännu har något att tillägga?
– Jag, svarade prosten Cajanus. – I slottet finnas, förutom sårade, mer än 70 qvinnor och barn. Jag föreslår att vi derförinnan skicka dem ut ur slottet, icke till general Tschekin, utan till öfverste Mannstein. Jag känner honom, han är mild och mensklig, han skall förskona dem. Jag stadnar med er; innan luntan tändes till krutkällaren, skola vi anamma Herrans bröd och vin.
Ett sorl uppstod bland de församlade. – Hvarföre skola vi utskicka qvinnorna till vanära och barnen till lifegenskap? Hellre må de alla dö med oss.
Eva Rhenfelt, i sin karldrägt, hade smugit sig ut vid prostens förslag och återkom nu med nya medlemmar i krigsrådet. Det var qvinnorna och barnen – en syn, som kan tänkas, icke beskrifvas! Blotta anblicken af dessa förgråtna, försmäktande oskyldiga varelser lockade tårar i de hårde krigarnes ögon. – Kapitulation! Kapitulation! ropade mödrarna, i det de försökte vid den kalla barmen värma sina stelnade älsklingar.

– Bort med qvinnorna! Bort med barnen! Olycklig var den dag, när jag tillät dem söka en fristad i slottet! utropade Fieandt.

Men de gingo icke. De klängde sig fast vid männens kläder och fortforo allt med samma hjertslitande bön: – kapitulation! kapitulation! Vi vilja ej bli skickade öfver till fienden! Hellre må vi dö här med er!
– Bort med er! befallde kommendanten i samma barska ton och vände sig sjelf bort, att ingen måtte se den förrädiska tåren uti hans ögonvrå.

– Hör ni det? hör ni det! skrek en af mödrarne, utom sig af raseri. – Bort med oss! Vet ni hvarför han säger det? Jo, för det att han sjelf två gånger har rymt från fienden. Han vet väl att han sjelf ej har någon förskoning att vänta, och derföre vill han draga oss alla med i förderfvet.
Fieandt bleknade. Det hade han ej tänkt uppå. Man skulle anklaga honom, den obefläckade hjelten, att hafva offrat oskyldigt blod åt hans egen förtviflan. – Hvad är det du säger, vansinniga qvinna! utropade han.

En obeskriflig förvirring uppstod ibland den sorlande hopen. – Krut! Krut och inga tårar! var Bertelskölds ord. I detsamma föll hans blick på den smärte ynglingen med det mörka håret och de blixtrande ögonen. – Hvad är din mening? hviskade han förlägen, ur stånd att uthärda denna älskade blick.

– Jag begär intet för mig; intet ens för dig! hviskade Eva tillbaka. – Men tänk på dessa olyckliga. En kapitulation af yttersta nödtvång och på ärofulla vilkor har ännu aldrig fläckat en krigares heder.
Prosten Cajanus förnam dessa ord. – Jag föreslår, sade han, – att spränga oss i luften, derest man icke bjuder oss bättre än nåd och onåd. Men bjuder man oss fritt aftåg, krigarne med sina vapen och de öfriga med sina enskilda tillhörigheter, så må vi kapitulera.
– Qvinnor och prester! utropade kommendanten förbittrad. – Konungen har ej gifvit mig Finlands sista fäste för att bortskänka det.
– Krut! Krut! upprepade Bertelsköld.

– Han har också rymt från fienden! utbrast den förtviflade modren. – Ve, ve öfver krigsherrarna! De vilja draga oss alla med sig. Vårt blod komme öfver dem!
– Hör du! hviskade ynglingen i Bertelskölds öra.

– Bröd! Bröd! greto barnen, och deras små läppar voro så blåa af köld, att tänderna skallrade.

– Kom, sade Fieandt dystert till Bertelsköld. – Jag står ej längre ut. Låt oss befalla vår själ i Guds händer och så gerna först som sist spränga oss alla till evigheten. Sju tunnor krut ligga dernere. Det är en sekunds arbete. Kom!
Bertelsköld följde. Men jättegossen Daniel Cajanus ställde sig i deras väg. – Gif mig luntan, hviskade han käckt, – så lofvar jag att ej klicka. Men icke förr än min mor och mina syskon kommit ut ur slottet.
– Vågar du mucka? utbrast Fieandt förbittrad. – Ur vägen, pojke!
– Icke ett steg, förrän min mor och mina syskon äro utom portarna! fortfor gossen i samma ton och spärrade dörren med sin väldiga gestalt.

Fieandt drog svärdet. Hans arm var alltid raskare än hans tunga. Det hade varit förbi med Paldamos jätte, om ej Bertelsköld hejdat den lyftade armen.

– Låt oss göra ett utfall från södra porten! hviskade han. – Det blir bättre så. Pojken må under tiden släppa qvinnorna ut genom den norra och sedan hålla sitt ord i krutkammaren.
– Får gå, sade Fieandt. – Vi äro icke tjugu som mera kunna draga en värja, men tillräckligt många för att stupa i godt sällskap.
I detsamma kom rapport från murarna, att fienden ryckte i täta svarta massor fram på isen, för att förnya stormningen ifrån östra sidan, der den utmattade garnisonen ej mera förmått hålla vakarna öppna uti den skarpa kölden. Den vestra, som låg mot Ämmä, var otillgänglig; i norr och söder flöt elfven i tvenne så strida armar kring slottets lilla ö, att isen var ytterst svag och bjöd åt hvarje större skara, som närmade sig, en säkert lurande graf.

Krigsrådet upplöstes; en hvar skyndade ånyo på sin post, men det var med dignande armar och brustna hjertan.

En parlamentär visade sig och frågade för sista gången om slottet ville kapitulera.

– Ja, ropade prosten Cajanus så högt att alla hörde det. – Vi kapitulera, men blott under vilkor att erhålla fritt aftåg med våra familjer, våra sidogevär och våra enskilda tillhörigheter.
– Ja, ja, vi kapitulera! skrek densamma modren, som nyss förut farit så hårdt ut emot befälet på slottet.

Fieandt var i begrepp att protestera häremot med ett dundrande nej, då Cajanus grep honom i armen och pekade tyst på ett hörn invid bastionen. En qvinna satt der med sitt barn vid bröstet. De rörde sig icke, de klagade icke mera. De hade hungrat och frusit till döds.

Fieandt kapitulerade.

Mot förmodan gick fienden in på vilkoren. Man kände ej i Kajaneborg, att derest slottet förmått hålla sig blott en vecka till, hade fienden varit tvungen att upphäfva belägringen. Så förfärligt hade sjukdomarna härjat bland de sammanpackade massorna i det trånga lägret, att ett längre dröjsmål sannolikt hade medfört hela den fiendtliga styrkans tillintetgörelse. Om man får tro samtida uppgifter, hade det lilla Kajaneborg redan kostat de belägrande omkring 4 000 man.
Kapitulera! Hvilken förhatlig klang har ej detta ord för en krigares öron! Aldrig var en kapitulation mera berättigad än här, och likväl sörjde Kajaneborgs få och tappre försvarare sedan hela sin lefnads tid, att icke dem förunnats samma ärofulla öde, som drabbat så månget annat af karolinernes fästen, det att på samma gång blifva deras och tusende fienders graf.

Man bredde halm öfver den svaga isen på båda flodarmarna, slog vatten deröfver, lät det frysa och förstärkte sedan passagen med bjelkar och plankor. Öfver denna improviserade brygga tågade försvararne ut och belägrarne in. Tappre officerare bland fiendens leder trodde knappt sina ögon, när de sågo denna ringa, trasiga, utmärglade hop, som en hel månad försvarat Kajaneborg, och räknade bland dem väl tre gubbar, qvinnor och barn emot en stridbar man. General Tschekins förbittring kände inga gränser. Man säger att han på fläcken ville låta nedhugga dem alla, men då har öfverste Mannstein spännt af sig sin värja och svurit att lemna tjensten, om han tilläte sig ett sådant handlingssätt. Den tidens historia är full af sådana våldsbragder; ingen nation, icke heller svenskar och finnar, gick alltid med rena händer ur stridernas raseri. Emellertid verkade Mannsteins ord; de flesta fångarne fingo behålla lifvet, men bortfördes plundrade och halfnakna uti den stränga kölden. Prosten Cajanus, som beskylldes att hafva uppmanat garnisonen till motstånd i det yttersta, fördes fängslad, jemte sin svärmoder och sina barn, till Åbo slott.
Den sårade Bertelsköld erhöll på Mannsteins befallning en släde och bortfördes jemte de öfriga. Vid hans sida gingo, bland de öfriga fångarne, den smärte ynglingen, den gamle Tobias och jättegossen Daniel. Denne såg sig så ofta om, att majoren slutligen frågade om han tyckte det var en glad syn att se sin fäderneborg i fiendehand.

– Nej, sade gossen. – Jag är bara nyfiken att se om de uppgjort eld uti spiseln af fars rum uti norra tornet.
– Och hvad kan det nu mera angå oss?
– Intet särdeles. Jag har endast brutit ett hål genom spiselhärden och golfvet derunder och ledt derigenom två svafveltrådar ned till krutkällaren. Han är, som majoren vet, rätt derunder.
– Pojke, hvad har du gjort?
– Ingenting. Bara hållit mitt ord.
Emellertid hördes den dagen intet. Men andra morgonen, medan fångarne och deras bevakning ännu rastade vid pass två mil från slottet, skakades marken af ett doft dunder likt en aflägsen åska, en blixtlik flamma färgade molnen, och en tjock svart sky af rök och grus uppsteg vid horizonten i den riktning, der slottet låg. Då knöto sig jättegossens händer krampaktigt tillsamman, och det var som hade man sett i hans dunkla bruna ögon ett återsken af den försvinnande blixt, som upplyste Paldamos gråa vinterhimmel.

– Hvad var det? frågade fångarne med bestörtning.

– Det var Kajaneborg, som sprang i luften! hviskade jättegossen med ett obeskrifligt jubel på finska mellan de sammanbitna tänderna.

– Ja, sade Bertelsköld sorgsen: – det var Finlands sista fäste, som föll!*)
Detta slut hade den korta sagan om Kajaneborgs fäste. Af dess ruiner qvarstå murarna än i dag och tjena till stöd för bron, som leder landsvägen öfver strömmen från staden Kajana till Paldamo kyrka. Än i dag nedblicka de tallbevuxna höjderna dystert på skådeplatsen för Finlands sista strid under stora ofredens fasor; än i dag tycker man sig stundom skåda Fieandts mäktiga skugga sörjande stå på de grusade hvalfven; än i dag går jättegossens vålnad der med en brinnande lunta, sökande källaren, der krutets dunkla elementarmakt rufvade öfver borgens öde; och än i dag vet Ämmäs dofva brus att förtälja den forntida sagan om slottets fall och karolinernes bragder i den yttersta norden.

17. Mullvadsgångar vid foten af en koloss.
– De amusera sig bra derinne! hviskade den ena af två i pelsar insvepte vandrare, som en afton i Februari månad år 1718 gingo af och an utanför de starkt upplysta fönsterna af ett större hus i staden Christinehamn.

– Det är ju en fullkomlig presenterbricka! genmälde följeslagaren med utländsk brytning i talet. – Hvarföre äro ej gardinerna nedfällda?
– Det är bröllopp derinne. Prinsessan bortgifter sin kammarpiga Eleonora Uttermark med lifrustmästaren David Gedda. Ni ser, min bästa Siquier, att jag är väl underrättad, fastän vi anlände till staden för en half timma sedan. Det är en sed i vårt land att aldrig nedfälla jalousierna vid en brölloppsfest. Det skulle anses vara ett dåligt förebud för den äktenskapliga sällheten. Och vårt majestät är mån om gamla seder, der han ej finner för godt att göra nya.
– Se bara, se huru de springa derinne som yra höns! Jag tillstår, min bästa grefve, att om detta skall föreställa dans, så inger det mig ej synnerligen höga tankar om framstegen af denna sköna konst i ert fädernesland.
– En gång för alla, herr öfverste, slå Versailles ur hågen, när ni kommer till Sverige. Vi ha väl också tagit våra pas de deux och pas de quatre på Drottningholm, när tiderna voro bättre, det vill säga när vårt majestät förlustade sig med att spetsa janitscharer i Bender. Men med balletten är det nu förbi, vår oöfverträfflige konung Arthur af runda bordet är starkare i armarna än i benen, och derför roar sig hofvet nuförtiden att leka blindbock, smussla sko och dylika antediluvianska upptåg. Vårt majestät är som skapad till blindbock; ingen förstår bättre än han konsten att låta lura sig. Också lurar man honom af hjertans grunde. Den ena ropar till honom: »pu! här är polska kronan!» – och genast rusar han dit med bindeln för ögonen. Den andra ropar: »pu! här är stor Moguls skägg!» – och han springer. Den tredje ropar: »pu! här är nyckeln till Köpenhamn!» – och dit far han. Den fjerde hviskar: »pu! här är trappan till Englands thron!» – och så tager han fart att springa med ett skutt öfver hela Nordsjön. Ingen har likväl lurat honom så mästerligt som en viss granne, hvilken visserligen underlåtit att säga pu!, men i stället tagit den ena panten efter den andra i leken.
– Jag fruktar, min bästa grefve, att kungen nu har vid sin sida en man, som lyftat något på bindeln och ser klarare än alla vi andra.
– Möjligt. Men säkert är att densamme mannen också är den störste pu-skrikaren. Det är han som åtagit sig att, till allas vårt bästa, locka den kungliga blindbocken öfver stockar och stenar. Låt honom hållas!
Siquier fixerade med en hal och förvånad blick sin följeslagare. – Jag har länge vetat, sade han, – att grefve Bertelsköld – kanske med ett ännu farligare undantag – är den farligaste spindel i närheten af en kunglig blindbroms; men jag har ej kunnat föreställa mig, att han lyckats snärja sjelfva baron G–.
– Sch! Vi äro på öppen gata, och sjelfva stenarna äro betagna i den kungliga sporre, som trampar dem. Fi donc, Siquier, ni har för länge gått i skola hos hertigen af Orleans. När man mutar ena hälften af verlden att utspionera och förråda den andra hälften, blir man till slut en dålig menniskokännare. Penningen är mycket, mon colonel, men passionen är mer. Man måste förstå att använda den ena och göra den andra oskadlig. Görtz – au diable, jag förtalar mig – jernskrapan ville jag säga, är en man som med ovanlig klokhet förenar ovanligt starka passioner. Det är en man som är hälften ärelystnad, tre åttondelar afund och en åttondedel hat. Vi förmå nu ingenting mot honom, men låt honom hållas! Han arbetar oss uti händerna!
– Jag tviflar derpå. Men se der är kungen, der invid fönstret. En god fransk musköt och ett par flinka kulor, der vi nu stå – och nordens öde vore förändradt!
– Det var det sämsta skämt som ni sagt, Siquier, sedan vi lemnade Orleans hof. Här i Sverige döda vi ej våra lejon, – vi låta dem jaga sig sjelfva till döds!
– Som ni behagar. Han betraktar oss. Kom, så draga vi oss längre åt sidan!
– Min bästa öfverste, om det inte vore så högst otroligt, kunde jag anse er besvärad af ett ondt samvete. Derinne är stark eklärering och här ett blindmörker. Ja se der, nå vid sultanens skägg, det är vårt majestät i egen person, som huggit tag i prinsessans arm. Stackars höghet! Ni bör veta, min vän, att prinsessan är något stolt öfver sina vackra armar och händer; det är också det enda vackra man härtills kunnat upptäcka hos henne. Men jag har sjelf hört hofkirurgen försäkra att han alltid, så snart der lekes vid hofvet, har den försigtigheten att bära hos sig en flaska med blyvatten, ty det aflöper sällan utan att prinsessan åtminstone får ett par blånader till souvenir af den broderliga ömheten. För andras bara armar har vårt majestät en viss modesti. Men den som icke har det, är hans höghet prinsen af Hessen ... nej, se bara, der jagar han bruden ... åh, det sker med finess, som en så skicklig jägare egnar. Diable, till slut blir det jag som får hålla den stackars Gedda vid godt mod, ty hvarföre skulle jag dölja för er att det är jag som ställt till partiet, för att hafva ett öra i prinsessans sängkammare, det andra i majestätets armé ... mille tonneres!
– Hvad fattas er? Ni darrar på rösten.
– Jag? Ni bedrar er.
– Nej, jag ber er, gå ej närmare uti ljusskenet. Hvem är det ni betraktar med en sådan uppmärksamhet? Ah, jag förstår. Ett fruntimmer ... något blekt ... med förtjusande mörka ögon ... Ni svarar mig icke, herr grefve. Tillåt mig upprepa er egen kompliment: fi donc, en diplomat som grefve Torsten Bertelsköld, och förgapad i tvenne svarta ögon!
Bertelsköld svarade icke. Hans blickar voro oafvändt riktade mot ett af fönsterna.

– Hon närmar sig kungen, fortfor fransmannen i lättsinnig ton. – Jag förstår, det är en af de myggor, som beständigt sveda sina vingar på ljuslågen. Kungen vänder sig om ... han synes öfverraskad, förlägen ... Hon tilltalar honom ... Vid Frankrikes sol, den qvinnan måste tala djerfva ord, efter leken upphör rundtomkring henne och alla med oro betrakta henne. Hvad kan hon säga honom?
– Jag måste veta det, mumlade Bertelsköld mellan tänderna och närmade sig med snabba steg porten till det kungliga högqvarteret.

– Tillåt mig erinra er, hviskade fransmannen ängsligt, – att vår fördel till i morgon fordrar ett incognito.
– Det kan inte vara någon annan än hon ... men är det hon så måste också han vara här ... Jag måste ha visshet derom, fortfor Bertelsköld och stod redan i porten, då Siquier grep honom i armen. – Ett ord, sade fransmannen. – När man vill besegra en motståndare, som består af hälften ärelystnad, tre åttondelar afund och en åttondel hat, så får man icke sjelf vara till sjuåttondelar en kärleksnarr och för resten en diplomat.
»Gå för f–n, herre!» var det ord som sväfvade på Bertelskölds läppar. Men det förflög i ett ironiskt löje, och han yttrade endast: – det hörs, min bästa Siquier, att ni kommer från amuretternas hof. Ni misstar er om våra nordiska känslor. Det som ni anser för en solglimt, det är bara ett frostigt norrsken – och en frusen tår, tillade han nästan omedvetet för sig sjelf. – Men ni har rätt, fortfor han; – det är bättre att vi återvända till herberget; der samlas i qväll en hel hop folk uti källarsalen. Vårt majestät tål intet dobbel, men på en qväll då kung Arthur sjelf hoppar kråka kring runda bordet, tycka sig riddarne af tabelrondo kunna göra detsamma kring ölkruset. Vi få kanske inhämta något nytt, medan vi soupera i rummet bredvid.
Sagdt och gjordt. Innan kort befunno sig herrarne i det öfverfyllda värdshuset, der de fått ett litet rum, hvars dörr stod öppen till källarsalen. Sällskapet derute bestod för det mesta af underofficerare, som slagit sig lös i dag och redan blifvit temligen högljudda af fettisdagsölet.

– Hjeltemod! utropade en af bussarne*); – vi äro nu snart 35 000 man; nu skola vi klappa juten!
– Hela verlden, Maths Stång, hela verlden! svarade en ur hopen. – Först knäcka vi juten, så sachsarn, så preussarn, så polacken, så ryssen, så engelsman, som hundsfotterar våra skepp, och så storturken som bad oss draga för tusan. Carolus vivat!
– Nej, storturken låta vi vara, skrek en annan. – Han är mera kristen än många andra, han tog stryk af oss och kysste oss sedan på stöfveln. Min mening är att kungen tager de tyska korfvarna först och de franska russinen sedan. Det är bara fängkrut för kungen, han kan hvad han vill. I Paris, bror, – jern i min sporre, der skola vi dansa om med jäntorna fram på sommaren, och hvar duktig karl skall till det minsta bli hertig.
– Hör bara, hviskade Siquier stucken; – det karolinska bondölet skummar som vore det champagne.
– De karlarne ha studerat historien bättre än ni, genmälde Bertelsköld leende. – Det har händt en gång förr att en af dessa öltrattar tagit sig för att bli hertig af Normandie.
I detta ögonblick ankom en aflöst vakt ifrån högqvarteret. – Har ni hört det, gossar? ropade han. – Hin håle regerar qvinnfolken nu för tiden.
– Hvad är det om? ropade flera röster.

– Langa först hit en stånka öl, jag är frusen som en finsk varg och törstig som en moskovit. Jo, jag kommer från kungen jag, och det lopp som en sannsaga genom hela högqvarteret, att en sate till qvinna, som heter Rhen–, Rhen–, ja det är detsamma, alltnog, hon har nyss rymt ur fångenskapen hos moskoviterne och gifvit sig hin uppå att det första hon träffade kungen, skulle hon fråga honom hvad han gjort af Finland. Kantänka, vi ha väl mist flera jordlappar, än de pörtena. Nå godt, – rider dig d–n, Stång, att du nappar mig kruset ur händerna? – hon träffade kungen, som sagdt, i denna qväll, och det första hon sade honom var: ers majestät, hvad har ni gjort af Finland? ... Ja, det är inte godt att mucka, när man ser Carolus i hvitögat, men hon sade det, hon. Anfäkta, qvinnfolket var ej bang, hon.
– Och hvad svarade kungen? Jag slår vad att han svarade henne: vet hut!
– Ja se det är det märkbesynnerliga, kungen svängde bara på klacken och svarade ingenting.

– Ja, hvad hin skulle han svara på en så illmarig fråga? Spik i min balja! Sådant sattyg till qvinna!
»Det är hon!» tänkte Bertelsköld sakta vid sig. »Hvilken qvinna! Och hon hade kunnat bli min!»

18. En mönstring och ett möte.
Det är med ett eget vemodigt intresse man ser Carl XII på sena aftonen af sin hjeltebana leka natthugg och smussla sko med det glada hofvet i Christinehamn. Det var sista gången han omgafs af det glädjens solsken, som andra dödliga efterfika och förutan hvilket de ej kunna trifvas i lifvet. Det var sista gången en systers mjuka qvinnohand vidrörde hans hårda hand, som styfnat kring svärdfästet, och en systersons barnsliga munterhet blandade sig i vapengnyet; – sista gången milda menskliga känslor logo kring honom, som stod så vida upphöjd öfver menskligheten, att dess fröjder, likasom dess sorger, tycktes utan gensvar studsa tillbaka ifrån hans pansrade bröst. Denna solglimt försvann för att aldrig mera återvända. Från den tiden hade den ensliga storhetens qväll blott skuggor och blixtar, slutande i en svart natt vid ljungelden från en mördares hand.

Redan kl. 3 på morgonen efter den qväll, hvaraf vi sågo en skymt i föregående kapitel, uppstod konungen från halm-madrassen uti sin tältsäng, gjorde en kort bön och lät kammartjenaren tända vaxljusen. Det var temligen kallt i rummet; att steka sig framför brasans glöd var icke i kungens smak. Kammarpagen sof ännu halfklädd på golfvet, kungen lyste ett ögonblick på honom, log som han endast brukade göra när han var ensam med sina tankar, bredde sin kappa öfver den sofvande ynglingen och satte sig derefter att läsa i konung Gustaf Adolfs bönebok, som han alltid bar hos sig. Han hade förr hvar morgon läst ett par kapitel ur bibeln; intill 1708 hade han genomläst både gamla och nya testamentet fyra gånger, men sedan höll han ej mera räkning derpå, af fruktan att synas skryta dermed. Man ser, Carl XII kunde också frukta. Sedan någon tid hade likväl bibeln ofta fått lemna plats för den kortare böneboken. Man påstod att umgänget med filosofen Leibnitz i Leipzig, och sedermera vistelsen bland de otrogne hade rubbat hans strängt renläriga lutherska tro. Hur än dermed månde ha varit, hans oskrymtade gudsfruktan förblef sig lik intill lifvets slut, en föresyn för konungar och folk, och den makt som uppbar honom under alla tidernas skiften, till måtta i medgången, till jernfast mod under motgångens dagar.

Klockan var ännu icke 4, då baron Görtz, som bebodde två rum i samma hus, infann sig och arbetade tillsammans med konungen till kl. 8, då frukosten, bestående af en enda kötträtt och en mugg mjölk, hastigt serverades på tenntalrikar och med knif och gaffel af jernbleck, inhemskt fabrikat af Polhems uppfinning. Silfver bestods icke mer, det hade allt gått till myntet; enkedrottningen och prinsessan hade ock i flera år ätit på tenn, men när konungen märkte det vid sin hemkomst, blef han förlägen, hvarpå Feif förra sommaren rådde Tessin att, likasom på eget bevåg, låta göra en liten silfverservis åt fruntimren. Måltiden räckte knappt tio minuter, och derefter red konungen ut att mönstra trupperna, som i en förfärlig snöyra voro uppställda på torget. Hans skarpa blickar öfverfor lederna, likasom för att utspana om någon blinkade för den isande vinden. Nöjd att finna dem nästan så likgiltiga derför som han sjelf, begynte han derefter mönstra hvarje man särskildt. Nästan alla voro gossar mellan 15 och 20 år, sammanbitande tänderna, på det ingen måtte märka huru de skallrade af köld; endast befälet bestod af gamla karoliner, pröfvade uti hundrade strider, sista ringa qvarlefvan af den här, som en gång kommit Europa att darra. Man exercerade, man gjorde evolutioner. Linierna voro ofta krokiga i svängningen, gevären buros ej alltid i lika lutning, benen lyftades icke precis som på ståltråd i samma linie, hattarna sutto icke alltid efter formen, knapparna voro icke alltid behörigt knäppta, men sådant bekymrade föga fältherrarne från Carl XII:s skola. Hufvudsaken var att kommandot förstods på fläcken och lyddes i blinken, men icke mekaniskt som marionetter, utan så att öga, öra, hand och hjerta voro med derom och ringaste knekt, på samma gång han lydde kommandot, tillika kände sig vara en man för sig. Vanan att i långa år strida mot öfverlägsna fiender, der det hörde till regeln att hvar man hade tre, fem, ända till tio emot sig, hade hos Carl XII:s krigare utbildat denna personliga sjelfkänsla, som af hvarje soldat gjorde en armé och som innebar vilkoret för och förklaringen af deras segrar. Det var Fredrik II som uppfann och Napoleon som fullkomnade massornas taktik, hvilken blifvit antagen till grundsats i den nyare krigskonsten. Men Carl XII, »den sista riddaren», kämpade ännu på gammalt riddarevis, och ehuru Gustaf II Adolf hade lärt honom grundsatsen: alla för en! lade han dertill, från Tiberup ända till Fredrikshall, den honom egna favoritsatsen: en för alla! Dertill hörde att hvar och en, så knekt som bonde, borde stå som deras kung stod och utstryka ordet omöjligt från svenska språkets lexikon. Det var väl mycket begärdt, derföre föll allt slutligen sönder; men så länge det höll och kunde hålla ihop, kände sig den yngste rekryt blifva dubbelt starkare genom medvetandet af sin rättighet och sin pligt att tillika vara en man för sig.

Konseqvent med dessa principer, mönstrade kungen hvar man nogare än han mönstrade det hela; hans fader Carl XI var ryktbar för sin konst att »drilla» soldater, och Carl XII hade gjort heder åt skolan. Gång efter gång ropade han än den ena, än den andra ur ledet och lät honom ensam och fristående utföra det kommenderade tempot; det var icke godt att klicka, när kungen ropade: »sölar han der!» Svordomar, ehuru då redan införda med andra franska moder, hörde icke till Carl XII:s exercisreglemente. Oaktadt på snubbor var ingen brist, tycktes kungen i dag vara vid det bästa lynne. Näst kulregnet och löpgrafvarna, trifdes han aldrig bättre, än i snö och regn framför hurtiga leder. Det var någonting i denna anblick, som nu mer än annars lifvade hans bröst och uppfyllde hans hjerta med nya förhoppningar. Det otroliga var skedt; det blödande, till döds utmattade landet hade uppställt en ny fullrustad här, af hvilken man, under en sådan anförare, åter kunde vänta allt. Det förvånade Europa trodde knappt sina ögon. Med ryktet om dessa rustningar kringflögo otaliga spionrapporter om baron Görtz’ vådliga planer. Hvad hade man icke att frukta af tidens störste fältherre vid sidan af tidens största diplomatiska snille! Kabinetterna darrade i sitt innersta, och det har aldrig blifvit bevist, men knappast heller på goda skäl betvifladt, att Carl XII:s död var på förhand beslutad i makternas rådslag. Hans fall, säger en snillrik författare, var icke hans lefnad ovärdigt, ty han föll för det koaliserade Europa, som fruktade honom och som om honom kunde begagna tyrannens ord: må han gerna vara en gud, blott icke han lefver!
Efter slutad mönstring red generalissimus prinsen af Hessen fram till konungen och presenterade för honom öfverste Siquier, inkallad jemte öfverste Maigret i svensk tjenst som skicklig fortifikationsofficerare och designerad generaladjutant. Militäretiketten fordrade, att desse herrar lika litet som kungen buro öfverplagg, oaktadt thermometern, ifall man den tiden haft någon sådan, kanske utvisat −20° Cels. Siquier var blåblek af köld och förargelse. Prinsen hade bättre förstått sin sak; han hade lagt något på hullet sedan i går, och efter han lefde bon, den gode fursten, så låg deruti intet besynnerligt; men saken var den, att han vid sådana tillfällen försigtigtvis bar en extra underklädnad af fint holländskt flanell under de vida öfverkläderna.

– Hvad tycker öfversten om mina blå bussar? frågade konungen, som alltid var förlägen i samtal med främlingar och grep det närmaste ämne som var till hands.

– De måste vara oöfvervinnerliga, ty ni har förstått, sire, att dressera dem lika hårda mot Bores pilar, som mot Mars, svarade Siquier i det sirliga bildspråket från den tidens hof.

Konungen log; det var väl sällan han med ett smålöje bevärdigat en fransmans artighet. I dag fann han deri en viss sanning. – Nog tåla de en smula snöslask, yttrade han gladt, – men jag svarar ej för hur de månde pusta i solhettan. Om vi någon gång få tillfälle att helsa på hans franska majestät, skall det fägna mig att se dem stå profvet.
– Jag förmodar ej, sire, att min konung kan hoppas få se så ärade gäster, genmälde Siquier, stucken på sin nations ömtåligaste sida; – men skulle ers majestäts trupper någonsin hedra Frankrike med ett besök, tviflar jag ej på att de ju skulle blifva varmt emottagna.
Konungen skrattade och återvände, jemte prinsen, Siquier och staben, till högqvarteret. Under tiden hade der tilldragit sig ett möte, som var betecknande för den tidens ställning och sinnesstämning.

Det var bekant, att baron Görtz skulle samma dag på aftonen afresa till Åland. Utländska ministrar, svenske embetsmän och lycksökare af alla nationer trängdes i den mäktige gunstlingens förmak. Men på samma gång voro dubbla vakter utställda omkring hans boning, emedan allt hans inflytande och sjelfva konungens närhet ej voro tillräcklige att skydda honom för det obeskrifliga hat, som hög och låg i Sverige nästan utan undantag egnade honom.

Grefve Torsten Bertelsköld, skickad med uppdrag af grefve Horn och rådet i Stockholm, hade företräde hos den mäktige baronen och finansministern. Att de båda hatade hvarandra af uppriktigaste hjerta, visste de alltför väl. Desto artigare voro de; man kunde ha ansett dem för de intimaste »affärsvänner». Den högdragne svenske grefven framställde med den smidigaste underdånighet sitt kinkiga uppdrag, som gick ut på att söka afböja den våldsammaste af tidens oerhörda utpressningar, det förestående aflysandet af alla i omlopp varande myntsorter mot statsobligationer och nytt mynt af försämrad halt; hvarefter allt gammalt mynt skulle vara förbjudet och konfiskabelt.*) Den holsteinska baronen, ej mindre högdragen, var denna gång idel honung och axelryckningar. Han vore för sin del böjd för all möjlig skonsamhet, men rikets ställning, arméns behofver och majestätets vilja ... enfin, hvad ville man göra? Han kunde ej värpa pengar. Allt berodde på freden, och han för sin del gjorde allt hvad i hans förmåga stod för att beveka den kungliga halstarrigheten, men majestätet, voila tout; vänd er till kungen! Det är icke troligt, att Bertelsköld, eller ens rådet, hade fullt allvar med dessa framställningar; i deras intresse låg snarare att drifva ställningen till det yttersta, men de måste likväl sauvera skenet. Desto enträgnare och varmare var underhandlaren; naturligtvis utan framgång. – Det var blott ett af de många exemplen i historien, å ena sidan af en sjelfrådig minister, som vältrar all skuld på monarken, och tvår sina händer i snöhvit oskuld, å den andra af ett parti-intresse, som hojtar med andra vid branten af sitt lands undergång, men skjuter i hemlighet på, för att draga sin vinst af de förutsedda spillrorna.

När de båda herrarne ansågo sig ha talat nog för skenet, begynte också masken blifva dem båda för trång. – Jag har ingenting mera att tillägga, yttrade Bertelsköld, i det han reste sig upp för att gå. – Ers excellens må för sitt samvete och riket ansvara för de blifvande åtgärderna – och för de skedda.
– För mina åtgärder, herr legationssekreterare, är jag endast konungen räkenskap skyldig, och jag förmodar icke att hvarken ni eller någon annan har rätt att disponera öfver mitt samvete, svarade Görtz och reste sig icke upp, såsom etiketten fordrat, när en så högättad person tog afsked. Baron Görtz underlät sällan att vid alla tillfällen förödmjuka den svenska adeln, och detta retsamma förakt var det som sedan, mer än något annat, förde hans hufvud under bilan.

Der sväfvade redan på Bertelskölds läppar ett uddhvasst svar, då i detsamma en ruta klingade, en sten flög in och nedföll tätt invid gunstlingens fötter. – Svenska folket svarar ers excellens i mitt ställe; ni kan också räkna på att en gång bli belönad efter förtjenst, yttrade Bertelsköld med isande köld, i det han bugade och gick.

Görtz smålog föraktligt. – Sådana äro i alla tider partiernas argumenter, sade han och fattade ringklockan. – Låt holländska ministern stiga in!
19. Konungens ring.
Grefvinnan Ebba Cecilia Liewen, född Bertelsköld, hade som statsfru hos prinsessan Ulrika Eleonora åtföljt hofvet till Christinehamn. Man hade inqvarterat sig efter råd och lägenhet i de bättre husen, och grefvinnan disponerade tre eller fyra rum i närheten af prinsessans bostad. Det var på eftermiddagen samma dag som den nyss skildrade mönstringen. Konungen arbetade i enrum med baron Görtz, hofvet hade icke något amusement den aftonen, och grefvinnan satt hemma på sina rum, sedan hon efter vanligheten uppvaktat prinsessan vid middagstaffeln.

Hon satt likväl icke ensam; hon hade en kär anledning att stadna hemma hos sig. Hos henne satt den älskade ungdomsvännen Eva Rhenfelt, hvilken vi sist lemnade i fångenskap invid det sprängda Kajaneborg och som framskymtade så hemlighetsfullt för Torsten Bertelskölds blickar qvällen förut. Vännerna hade förtrott hvarandra sina öden, sedan de skildes. Grefvinnan Ebbas voro snart berättade; hon hade delat de fyra hårda och oroliga åren mellan pligterna mot sin make och otaliga nödlidande, för hvilka hon (fastän hon sjelf glömde säga det) varit en god engel uti de sorgfyllda tiderna. Evas öden deremot voro mångskiftande och äfventyrliga. Hon åtföljde i karldrägt den sårade Gustaf Bertelsköld i hans fångenskap till Åbo slott, der han, utmattad af den besvärliga vinterresan, länge sväfvade mellan lif och död, intilldess att det lyckades den trogna vårdarinnans omsorger och Tobias’ läkarekonst att återställa honom till helsan. – Då, fortfor Eva, – fingo vi en dag i Juni 1716 kommendantens tillåtelse att under bevakning lemna slottet, jemte vår vän från Kajaneborg, prosten Cajanus, hans familj och min gamle Tobias. Vi genomvandrade de öde gatorna; det var förstörelsens anblick! Knappt en tjugondedel af stadens invånare hade qvarblifvit; de flesta husen voro utan fönster och dörrar; en del begagnades till stall, andra voro till hälften nedrifna till bränsle. Högt gräs vexte på gatorna; kosackernes hästar betade på torget; ingenstädes hördes sjömannens glada sång, arbetarens glam eller barnens stoj; endast trumman ljöd ibland i de öde gränderna. Vi kommo till den ärevördiga gamla domkyrkan. Ingen väktare behöfde öppna för oss dess dörr, ingen orgelton ljöd oss till möte under de höga hvalfven. Portarna stodo på vid gafvel; stormen hven genom de sönderslagna fönsterrutorna. Tornuret stod; visarne hade bortfallit; tiden hade stadnat i sin flygt. Högaltaret var beröfvadt sina prydnader; koret var fylldt med grus; endast hjeltegrafvarnas monumenter framskymtade ifrån sidokoren. Vi trädde närmare; en kaja uppflög från predikstolen och satte sig på altarkransen. Vi nalkades altaret, kajan flydde och satte sig på den toma orgelläktaren. På en af psalmtaflorna voro ännu två ziffror qvar; de visade en konung Davids psalm, Sv. Psalmboken N:o 68; det var den sista som församlingen sjungit. Vi upptogo den med tårfulla ögon och sjöngo:

»Hjelp mig, min Gud, min sorg mig qväl, Stort vatten går allt till min själ, Stormvågen mig fördränker. Jag sjunker ned i djupan dy, Mig falnar både hull och hy; På dig jag likväl tänker. Jag hafver ropat mig allt trött; Min hals är hes, min syn förnött; Efter min Gud jag bidar, Medan jag detta lider.»

– Derefter, fortfor Eva, – vigde oss prosten Cajanus samman vid altaret, och det kändes så underbart, att vår lycka begynte midtunder Finlands yttersta nöd och i den förhärjade helgedom, der så många slägten uppsändt sina böner till den Allsmäktiges thron. Ännu samma sommar fördes vi öfver till Narva och derifrån inåt moskoviternes land till en stad som hette Nowgorod, och der tjente vi i fångenskap och behandlades skonsamt. Jag hade aflagt min karldrägt och följde min man som hans tjenarinna, och efter han förstod bättre än någon att tämja ystra hästar, som ingen annan fick makt öfver, blef han stallmästare hos en hög herre och stod uti mycken gunst. Der gaf Gud oss en son i vår fångenskap, och han kallades efter konungen Carl, men efter vi hoppades ännu på segerns dag, fick han derjemte namnet Victor. På sena hösten 1717 gjorde vi med vår husbonde en resa till Narva. Der träffade vi en jakt från Runö, der folket är af svensk härkomst, och det blef aftaladt med Runöboerne, att vi i mörka natten gingo ombord på deras fartyg och flydde ur fångenskapen. Men efter det var så sent på året, kommo vi ej längre än till Gottland, der vi nödgades stadna tills isen lade sig mellan ön och fasta landet, och under tiden närde vi oss så godt vi kunde, min man som hofslagare och jag med att väfva och spinna. När vi då kommo till Stockholm för två veckor sedan, beslöts att Bertelsköld skulle inställa sig till tjenstgöring vid Armfelts korps, som ligger i Gefletrakten, emedan dessa trupper till största delen bestå af finnar, men jag reste till dig, min Ebba, för att utverka åt Bertelsköld en adjutantsplats hos Armfelt, hans gamle chef. Det har lyckats mig, som du vet, ehuru med knapp nöd, ty när jag såg denna nya armé, som är ämnad att infalla i Norge medan Finland förblöder, sammanpressades hjertat i mitt bröst, och oemotståndligt stego de orden på mina läppar: »hvad har ers majestät gjort af Finland?» – Resten vet du. Jag är lycklig att ha fått återse dig och att ha erhållit konungens samtycke. I morgon skola vi åter skiljas, och hvem vet, om icke för alltid?
– Hvarföre så sorgsna tankar? sade en bekant röst i dörren, och Torsten Bertelsköld inträdde. – Är min sköna fiende allt ännu lika oförsonlig?
De båda fruntimmerna vexlade blickar. – Jag trodde ej, svarade Eva kallt, – att grefven ännu hade något att tillägga efter vårt sednaste möte på redden af Stralsund.
Anspelningen måste ha varit svårsmält, ty grefve Torsten skärpte tonen, i det han yttrade: – ah ni har rätt, jag hade så när förgätit att vi återsågo hvarandra så nyligen. Jag hoppas att tiden förflutit angenämt derborta i pörtena? Med en så fördomsfri dristighet, som er, sköna Eva, är man aldrig rådlös om förströelser, om bekantskaper ... Med ett ord, jag är säker uppå, att en så ringa förlust som min vänskap blifvit mångdubbelt ersatt ...
– Torsten! sade Ebba förebrående.

– Det är sannt, inföll Eva leende, – mångdubbelt ersatt! Tillåt mig, min bästa grefve, att här presentera för er en af ersättningarna.
Vid dessa ord vinkade hon åt en domestik i rummet bredvid, och in trädde en mörklockig pilt, halftannat år gammal vid pass, ovanligt stor för sin ålder och nyss så långt kommen att han tog sina första steg här i verlden.

Frågan på grefve Torstens läppar dog i samma ögonblick den föddes.

Men grefvinnan Ebba tog gossen, satte honom mildt i den förvånade brodrens knä och sade: – skjut honom icke ifrån dig, Torsten, låt honom vara en försoningens och vänskapens pant mellan edra söndrade hjertan. Var för honom en god onkel; han är en af de våra, – hans lagliga namn är Carl Victor, grefve af Bertelsköld.
Allt diplomatens studerade lugn förslog denna gång ej att beherrska muskelspelet i grefve Torstens anletsdrag. En outsäglig bitterhet kämpade der mot det oemotståndliga intrycket af barndomens oskuld och blodsbandets naturliga rätt. Han kysste gossen på pannan, ställde honom sakta ifrån sig, uppstod hastigt och sade, vänd till Eva, med en röst, som skulle vara lugn och öfverlägsen, men som i stället förrådde hela smärtan af hans svikna förhoppningar: – min syster har rätt, mellan oss får ej mera något groll äga rum. Jag helsar er, min grefvinna, er och er son, välkomna i vår familj. Eh bien, lyckan är nyckfull, hon har unnat min bror det hon vägrat mig, låt oss icke mera tvista derom. Apropos af lycka, min syster, jag har kommit till dig för att ställa dig till ansvar för en viss ring, på hvilken man säger att vår familjs lycka beror. Jag har nu saknat den uti 18 år utan aning hvart den försvunnit, till dess man händelsevis tillställer mig en packe bref, som min bror qvarlemnat vid sin afresa för fyra år sedan. Bland dem finner jag ett af dig, dateradt Stockholm d. 24 Jan. 1704, hvari du bekänner att jag tappat ringen i en handske, att du öfverlemnat den åt hertiginnan af Holstein och att hon gifvit den åt konungen, infattad i en medaljong med drottning Ulrika Eleonoras porträtt. Du vet ej, min syster, hvad du gjort. Du har förspillt vår familjs lycka och framtid!
Grefvinnan Ebba rodnade djupt och fattade brodrens hand. – Jag bekänner, sade hon, – att jag af barnsligt oförstånd felat mer än du kanske kan förlåta mig. Men, Torsten, hvarföre sätta din tro till en vidskeplig amulett? Är det icke en evig försyn, som råder öfver våra öden, och är det icke vi sjelfva, som under dess hägn böra smida vår lycka?
– Lexor från barnkammaren! Och likväl ges det underbara kombinationer, hvilka ej kunna förklaras af något bud i katekesen. Min far efterlemnade vid sin död ett försegladt konvolut, som innehöll denna rings historia; det är nog, om jag säger dig, att vår familjs öden äro oskiljaktigt förbundna med denna klenod och att dess förlust städse förut har ådragit oss en kedja af motgångar, likasom dess ägande bragt oss till makt och ära. Jag sjelf är ett exempel derpå ... men, enfin, är det dig bekant, om kungen ännu bär denna medaljong?
– Enligt Göstas berättelse har konungen förlorat medaljongen redan hösten 1708 under ett handgemäng vid Rajowka, detsamma der Hård stupade.
– Diable! Förlorad, för att aldrig mera återfås! Vid Rajowka? Det var ju kort efter slaget vid Holofzin! Det var ju kort före tåget till Ukrän! Det var vid sjelfva vändpunkten för Carl XII:s lycka. Dittills idel segrar! Derefter idel nederlag! Denna fördömda ring bringar då alltid lycka eller ofärd, hvems hand än må bära honom eller förlora honom. Och jag dåre, som ägt honom och icke bättre bevarat honom! När jag hade honom, steg jag hastigt; sedan jag mist honom, kämpar jag förgäfves emot mitt öde. Allt går emot ... Och hvem kan säga mig, hvilken trosspojke i denna stund uppsvingar sig med min talisman till sitt rikes första värdigheter!
Grefve Torsten gick med häftiga steg öfver rummet. Var det ringens demoniska makt, eller var det ärelystnadens ande och förbittringen öfver så många felslagna planer, som nu beröfvade Horns lärjunge hela hans diplomatiska köld? Aldrig hade systern sett honom sådan; i ångern öfver sin obetänksamhet vågade hon icke mera ett ord för att blidka honom.

Kammartjenaren inträdde och anmälde en främling, som enträget begärde att få tala med krigsrådinnan Rhenfelt (hennes senare giftermål var ännu icke bekant). Eva gick ut; en stund förflöt, under hvilken bror och syster sutto derinne stumma med deras minnen och deras olika mening om lifvets lycka.

Slutligen kom Eva tillbaka, upprörd, förgråten, fattade grefvinnans hand och sade: – tillåter du mig att återföra till dig en gammal vän?

Ebba nickade forskande sitt samtycke.

En officer af ädel hållning trädde in, blek och med tårfyllda ögon. Hans hår hade grånat, hans kinder voro insjunkna, men det var likväl något i hans väsende, som mindre liknade en gubbes lutande gestalt, än en af olyckan böjd man uti lifvets kraftiga ålder. Grefvinnan Ebba hade icke många sekunder betraktat honom, innan hennes kinder hastigt hvitnade och hon nedsjönk, ljudlös och afdånad, uti sin väns armar.

– Hvad är detta? utropade grefve Torsten, ur stånd att fatta orsaken till systerns plötsliga sinnesrörelse.

Främlingen hörde honom icke. Hans blickar följde ofrånvändt och med en obeskriflig känsla grefvinnans milda och bleka drag, medan hon småningom återhämtade sig.

– Herre, hvem är ni, och hvad ger er rätt att med er åsyn skrämma grefvinnan Liewen? upprepade Torsten häftigt till den nykomne.

– När de döda stå upp, då isas de lefvandes blod, sade främlingen sorgset. – Hvem jag är? En från grafven uppstånden man, som fordom ej var er okänd, herr grefve. Mitt hår har grånat i nära nio års fångenskap; hvarföre skulle jag begära att ni mera igenkänner den för död ansedde Erik Falkenberg, fordom en bland hans majestäts drabanter och närmaste vän till er broder Gustaf Bertelsköld?
– Falkenberg? Brorson till kgl. rådet af samma namn? Bror till ... till grefvinnan Eva Bertelsköld, född Falkenberg?
– Densamme. Jag visste icke, herr grefve, att ...

Torsten bet sig i läppen.

– Ni misstar er, min herre, sade han. – Det är min bror, som varit nog lycklig att vinna er systers hand. Var välkommen tillbaka. Det gläder mig att ryktet ljugit, som sade er ha stupat på Pultavas blodiga fält.
– Det sade endast till hälften osannt, svarade Falkenberg med en sorgsen blick på grefvinnan Ebba, som återvunnit fattningen, men ännu ej hade mod att se upp till den fordom älskade, länge begråtne, ändtligen återkomne och likväl för alltid förlorade barndomsvännen ...

– Jag lemnade den bättre delen af mitt lif och hela min sällhet qvar vid Pultava. Det som återstår, herr grefve, det är ej mycket värdt.
– Och du räknar då för intet en hel bana af bragder, som återstår dig? ... Du glömmer en systers varmaste kärlek? sade Eva med ömhet.

– Och en tillgifven barndomsvän? tillade grefvinnan Ebba med låg röst.

Falkenberg teg.

– Er räddning måste i sanning ha varit underbar? yttrade Torsten, för att komma ifrån de vådliga minnena.

– Kanske ej underbarare än mången annans, svarade Falkenberg; – men likväl nog till en saga för barn. Ni tillåter mig att bespara fruntimmerna en berättelse, som blott skulle uppröra dem. I korthet, jag låg tolf timmar bland de döde på slagfältet; en plundrande marodör upptäckte hos mig en gnista af lif och företog sig att rädda mig; det blef för honom en god affär att sälja mig åt en bojar, som ackorderat af honom en svensk fånge till lifegen. Jag fördes långt inåt landet, man begapade mig som ett underdjur, man afskydde mig som en kättare, men på det hela behandlades jag ej alltför illa. Emedan jag förstod något trädgårdsskötsel, kunde jag göra någon nytta. Slutligen svingade jag mig upp till trädgårdsmästare och förtjenade något penningar. En dag kom till vår by en vandrande krämare, som sålde helgonabilder. Döm om min förvåning när jag bland den brokiga samlingen upptäckte en liten medaljong ...

– Med drottning Ulrika Eleonoras porträtt?
– Men hur vet ni, herr grefve ...

– Det var då verkligen den! utbrast Torsten med häftighet.

– Det var samma medaljong, som hans majestät förlorade vid Rajowka; hela drabantkorpsen kände den, man kunde ej misstaga sig. Jag dolde med möda min öfverraskning, fyllde min halfva sparpenning i krämarens börs och fick medaljongen.
– Ha, hvar är den? Gif hit!
– Jag skattar mig lycklig att kunna lemna den i hans majestäts egen hand, svarade Falkenberg lugnt. – Märkvärdigt nog förändrades mitt öde, sedan jag erhöll denna klenod. Allt gick mig i händerna, min husbondes unga maka, som sett mig tyna och gråna under längtan till fäderneslandet, talade så varmt för mitt frigifvande, att min husbonde, af svartsjuka, samtyckte och förde mig sjelf till Riga, derifrån han beredde mig lägenhet till Köpenhamn, och ... jag återsåg mitt fädernesland.
– Var god och visa mig medaljongen, sade Torsten med ett underligt uttryck.

Falkenberg framtog den, väl förvarad i ett foderal af läder. Ringen befanns vara så infattad deri, att han utgjorde öglan, i hvilken medaljongen hängde, när man bar den om halsen.

– Denna ring är min! utropade Torsten Bertelsköld och grep den med en krampaktig häftighet, likasom ville han ej mera släppa den för all verldens skatter.

– Det är konungens egendom, som jag ännu i dag bör återställa till hans majestät, invände Falkenberg.

– Rex regi rebellis! – ah, ni ser att jag känner inskriften. Vet ni väl, att om konungen ännu en gång skulle erhålla denna ring och akta sig att förlora den genom en osanning eller en mened – det är blott så den förloras – då skulle hans lycka vända sig, han skulle åter kasta Europa för sina fötter, han skulle skrifva lagar för verlden, och nordens öde vore förändradt för sekler!
Alla tego. Det var som hade de stått under inflytande af en okänd hemlighetsfull makt, mot hvilken religion och förnuft förgäfves uppreste sig. Eva hejdade Falkenbergs arm, som redan höjdes att rycka medaljongen tillbaka. – Ringen är hans, sade hon; – konungen har dertill ingen rätt; men älskar ni er konung, gref Torsten, och älskar ni ert land, så gif honom ringen åter!
– Icke om han bröte sönder sin värja för mina fötter och böjde knä för mig och kysste min fot! Icke om han bjöde mig Norges krona och Englands thron! Medaljongen är hans; han skall erhålla den; men ringen är min!
Och grefve Torsten ilade bort.

Då försvann det förlamande intryck, som nyss betagit de öfriga. Falkenberg rasade. Fruntimmerna greto. Men det var för sent. Torsten Bertelsköld hade ringen och behöll honom.

20. Skuggan af ett namn.
Julmorgonens sena sol gick år 1718 upp öfver Tydalens fjällar i Norge på gränsen mot Jemtland. Natten hade varit frostig och klar, men från hafvet i vester uppstego nu svarta snömoln, emot hvilkas dunkla kanter de första solstrålarna glimmade som en gyllene spets kring ett dystert sorgflor. Fjällarnas toppar reste sig höga och snöbetäckta mot den mörknande himmelens fond; och när solskenet föll på deras kronor af is, syntes de ljusa och vårliga likt hoppet, som gäckar beständigt i fjerran ett menniskoöga.

På sluttningen af fjället var lif och rörelse. Det var Armfelts skaror, det var sista spillran af Finlands sista här, som efter det misslyckade anfallet mot Trondhjem tågade tillbaka från Norges fjälldalar till vinterqvarteren på svensk botten. Natten hade varit hård, man hade hopsamlat ljungen och de späda dvergbjörkarna, som vuxo mellan klipporna, för att uppgöra eld i den stränga kölden; men alltför hastigt uppflammade denna matta låge för att lika hastigt slockna igen, och mången hade nu redan förfrusit händer och fötter. Men ännu qvarlefde en gnista af mod i de stelnade lederna. Fälttåget var förloradt; den tappre och ryktbare Långström, Finlands ypperste partigängare, hade nyss förut stupat i en af dessa ensliga förtviflade strider, der endast fjällens eko besvarar kämparnes rop och ingen räddning finnes för den som öfvermannas. Hård var marschen, lifsmedlen ytterst ringa; men ännu gick den finska truppen framåt, ty ännu lefde för den kung Carl, och var än allt förloradt, så stod ännu allt att vinna, så länge han var ofvan jord. Dunkla halfförstådda rykten om hans förestående stora planer kringflögo bland skarorna, och med dessa sagor från framtiden, likasom med sagorna från det förflutna, upplifvade de ännu vid bivuaken hvarandras sjunkande mod. Man visste att Görtz med framgång arbetade på fred med den farligaste motståndaren, czar Peter, hos hvilken han personligen haft företräde i Haag och Petersburg. Man visste att czaren var missnöjd med sina tyska bundsförvandter, som med afund och fruktan bevakade hans försök att fatta fotfäste i Tyskland. Man visste äfven att czarens personliga karakter var af den halt, att den kunde förbindas med Carl XII:s; – djerf, högtsträfvande, vidtutstormande. Man hviskade något om en förestående förmälning mellan konung Carl och czar Peters älskliga dotter Anna*). Derefter skulle dessa väldige kämpar, efter att så länge ha brottats om herraväldet i norden, försonas och sluta ett förbund, som måste komma Europas throner att darra. Det sades, att Sverige skulle afträda Estland och Ingermanland för alltid, men Liffland på 50 år, hvaremot czaren skulle återgifva Finland och med sin flotta vara konung Carl behjelplig att till ersättning eröfra Norge. Derefter skulle Carl låta 30 000 man, till straff för konung Georgs trolöshet, sätta pretendenten Stuart på Brittaniens throner; men sjelf skulle han, i förbund med czar Peter, inbryta i Tyskland, återtaga förlorade besittningar och omskapa Europa.

Det var jätteplaner i solnedgången; de hvälfde sig alla kring samma medelpunkt, samma hjeltedjerfva menniskoarm. Och man vet, att det åtminstone fanns två eller tre dödlige, som kände sig dessa planer vuxne; de hade upprunnit i en diplomats snille och som ljungeldar antändt tvenne monarkers bragdlystna håg. Man vet också, att dessa planer, i all deras stormiga storhet, voro rimligare uttänkta än dem, hvilka Carl XII uttänkte ensam. Men hvad man törhända har glömt, det är att ännu tusende andra trodde på deras möjlighet, och bland dem äfven de siste finnarne. I långa år hade allt Sveriges rike gått i en segerdröm; olyckan och uppoffringarna hade väckt dem som närmast dignade under tyngden, men soldaten gick ännu allt i sin stolta tro att under konungens fana besegra verlden. Den finska trögheten släpper icke fort sina illusioner. Ingenting, icke ens nederlag, reträtt och tusende faror, förmådde rubba det okufliga modet hos Armfelts här, så länge konungen lefde. De stredo i skuggan, som Leonidas stred under persernes pilar; – skuggan af ett namn.
Men det kom, det budskap, som förlamade hvarje arm och raderade all framtid ur segrarnas bok. En hviskning, dyster som grafvens, gick genom lederna; Carl XII var icke mer; han hade stupat såsom han lefvat, höjd öfver bröstvärnet, handen på svärdfästet, ögat mot fienden, omsusad af kulorna. »Han föll», säger en af hans samtida, »för en kula tvärs genom hufvudet, och denna kula fällde Sverige.» Huru han föll, det glömde samtiden närmare utreda. Var det »för Europas koaliserade makter», – var det för en svensk kula eller för en norsk, eller var det ej för kula, utan för svärd – det syntes för samtiden vara af ringa vigt. Det enda vigtiga var att den mannen föll, som, berghög bland tidens pygméer, ensam bar på sina skullror ett tidehvarf, hvilket föll med honom, för att aldrig mera uppstå ur grafven. Hans samtid trodde icke med Sveriges störste nyare häfdatecknare, att Carl XII:s död var »en slutad lefnad»; den väntade af hans sednare bana otroliga ting, likasom utaf den förra, och hvem kan med visshet säga att den väntade fåvitsk?*) Det vissa är blott, att verlden andades lättare efter den siste jättens fall, ty vapenstorheten tynger jorden, och den tyngde på Sverige likasom hade fjället lagt sig öfver dess bröst. Dock lika visst är, att när mensklig storhet kommer dertill, upplyftar den mer än den trycker ned och vidgar menniskors hjertan till sådana värf, som lefva i tideböckerna. Under Carl XII kände sig hvarje pilt i Sverige och Finland vexa till rese. De som väga denne konungs gerningar efter vanlig Debet och Credit, erhålla till facit: saldo förlust så och så mycket. Och det kan ej annorlunda vara, ty Carl XII var kanske den störste slösare som någonsin lefvat, förspillande sitt rike, sina eröfringar, sina arméer och sig sjelf med samma förakt för konsten att samla. Men räkenmästarne hafva glömt ett saldo till favör, som lyfte hans tid och som lyftar alla kommande slägten, nemligen glansen af hans storhet. Han var spetsen och det sista bländande utsprånget af den skandinaviska hjelteandan, som redan tusen år före honom stormade kring Europa. Han bar derföre uti sig mer än ett tidehvarf, mer än ett folk; han bar inom sig ett förgånget årtusendes själ. Förgånget var det, och derföre föll det med honom; men skuggan af hans namn, som uppfyllde och förmörkade norden, medan han lefde, uppfyller och bestrålar norden, sedan han föll ...

Armfelt erhöll sorgebudet om konungens fall genom en uppsnappad norsk postiljon**). Det kunde ej länge döljas för soldaten, och från den stunden var finska hären förlorad. Hänryckningens, segerns makt, som så länge hållit kämparne upprätt under öfvermenskliga ansträngningar, – den makten var bruten. Verkligheten sprang dem på lifvet och öfvermannade dem, likasom klippan, hvilken en jätte vältat på branten, rullar tillbaka öfver hans domnade arm. Och verkligheten var i denna stund en julmorgon på Norges stiglösa fjäll.

Armén bröt upp från Tydalen, der man ännu hade 7 mil till närmaste by i Jemtland. Med armén följde norska fångar, och bland dem skulle fjällboerne, som hade att välja mellan repet eller en rik belöning, tjenstgöra som vägvisare. Ännu lyste solen på de högsta fjälltopparna, Bokhammaren, Öjefjäll, Remmen och Einhagen. Men derefter slocknade skenet uti det svarta snömolnet, som steg allt högre och kom allt närmare, under ett doft sus från nordvest. Om få ögonblick voro fjäll, menniskor, hästar och slädar insvepta i en snöstorm, så tät, att ingen mera kunde se tio alnar framför sig, och så isande kall, att han trängde igenom de varmaste vinterplagg. Få voro också de, som hade en pels af fårskinn eller en osliten vadmalsjacka. Vägvisarne gingo vilse och fröso ihjäl. Armén tågade framåt, utan att veta hvart, men framåt gick det, – så länge det gick. Och det gick i det längsta; de hade ej varit finnar annars. Men snart nog gick det ej längre. Hästarne störtade. Vapnen föllo ur soldaternes händer. En del begrofvos i snömassorna; en del nedsjönko utmattade i snön och somnade utan att mera vakna. Andra instörtade i djupa klyftor, betäckta af ett försåteligt snötäcke. De öfriga försökte bivuakera. I skydd bakom klipporna uppgjordes eldar; allt hvad brinna kunde – gevärskolfvar, laddstockar, transportslädar, lavetter, sadlar, remtyg, värjgehäng, – brändes utan förskoning. Men snöstormen fortfor att rasa med oförminskad våldsamhet hela första och andra dag jul. Eldarna kunde ej mera underhållas. Hela hären var vigd till undergång.

I denna förfärliga jul-lek såg man en högrest kämpagestalt framskymta i snöyran, åtföljd af omkring 300 man, som ännu följde honom. Han var en af de få, som ännu icke förtviflat. Det var han, som vid det ryktbara tåget mot Trondhjem först lyftade en kanon på sina axlar och bar den öfver brådjupen. Det var han, som nu på återtåget först sönderbröt mot sitt knä en groftimrad transportsläde och använde den till bränsle. Det var han, som, ensam outtröttad, upplyftade än den ena, än den andra ur drifvor och klyftor och sökte återkalla dem till lifvet. Hans skara följde honom som en räddande engel och banade sig genom otroliga faror en väg till Eina-elfven, som går från fjällen till Handöl, första byn uti Jemtland.

När de 300 kommit till floden, upphofvo de ett glädjerop, ty de hade nu en kompass, hvilken ej mera svek dem, såsom sol, måne och stjernor sveko i den grufliga snöyran. De höggo hål i isen och gåfvo akt uppå hvartåt vattnet rann; ditåt var Jemtland, ditåt räddningen. Hoppet log ännu en gång mot dessa få återstående tappre. De omringade, uppfyllde af tacksamhet, sin anförare, major Bertelsköld, och bådo att turvis få bära honom; ty sedan han i 36 timmar arbetat mer än tjugu andra tillsammantagna, begynte äfven hans jättekrafter att svigta. Men han tryckte deras händer till afsked och talade till dem några få ord, som öfverröstade stormens dån.

– Gån på, gossar, sade han; – der är vägen till lifvet. Jag vänder om här, och ingen af er får följa mig. Mer än tretusen af de våra irra ännu omkring uti dessa fjäll; vete Gud huru många af dem ännu kunna röra en fot. Men det är Finlands sista här, jag kan ej öfvergifva dem, jag måste uppsöka så många jag kan, för att visa dem vägen hit ned till Eina-elfven. Motsägen mig icke; det är sista gången jag befaller er, barn; J veten att jag ej tål någon som muckar i tjensten. Skulle jag ej mera komma tillbaka, så helsen min hustru och min lilla son, min Carl Victor. Sägen dem, att de, näst Gud, varit min sista tanke. Sägen dem, att min broder Torsten skall taga vård om dem och uppfostra min son till en bra karl, som fruktar Gud och ärar konungen. Sägen dem att jag dött som jag lefvat, för Finland och för kung Carl. Sedan de icke mera finnas är det icke värdt för mig att längre lefva. Farväl, gossar, Gud vare med er. Skulle någon af eder ännu återse Finland, så helsa vårt land!
Vid dessa ord aftorkade den tappre kämpen en frusen tår med den snöiga ärmen och skyndade bort med raska steg, likasom hade han fruktat att kärleken till maka, barn och lif skulle i sista stunden förråda fosterlandet. Soldaterne sågo bedröfvade efter honom, ingen vågade sätta sig mot hans sista befallning, och snart var han försvunnen för deras blickar bland fjällen och snöyran.

Det var ock sista gången man hörde något af denna berättelses hjelte, den redlige och tappre karolinen Gustaf Adolf Bertelsköld. Om och hvilka han vidare lyckats rädda af Finlands sista hjelteskara, det har aldrig blifvit bekant. Så mycket är visst, att han spårlöst försvann med tusende andra i fjällens omätliga snöhöljda graf, beseglande med sitt lif den kärlek till konung och fosterland, hvilken orubbligt lifvat hans trofasta själ under hundrade strider, segrar och motgångar, från början af hans bana ända till slutet.

Allt, eller nästan allt öfrigt, som lif och anda hade i fjällens jul, förgicks. Sagan säger, att några af de efterblefne frigåfvo norska fångar och skickade dem med begäran om undsättning till kommendanten i Trondhjem och att denne skickat 300 skidlöpare och 150 lätta slädar, för att uppsöka och rädda de förvillade. Desse redlige norrmän, som tågade ut att rädda en förlorad fiendtelig här, kunde likväl ej framtränga bland fjällen, så länge ovädret varade. Efter dess slut följde de finska härens tåg, och förfärande var då den syn, som mötte dem ibland klipporna. Arméns väg betecknades blott alltför väl af qvarlemnade kanoner, som nedsjunkit i drifvorna, och bortkastade vapen, som öfverallt lågo kringströdda. Derefter anträffades dödfrusne officerare och soldater, först en och en, sedan hela rotar, slutligen hela kompanier och bataljoner. Somlige funnos döde vid den slocknade lägerelden, andra sittande eller liggande i slädar efter störtade hästar; många lågo krossade i de djupa afgrunderne, andra åter hade nedsjunkit stelnade i samma ordning som de marscherat. Rundtomkring hördes vargarnes tjut, fjällens örnar kretsade i skaror kring denna dödens stora valplats, och Tydalen blef derefter i många år den bästa jagtmark i Norge.
Förlusterna i denna förödelsens jul ha aldrig blifvit med visshet på ziffran bekanta. De kunna bedömas deraf, att Armfelts armé vid intåget i Norge beräknades till 6 500 stridbare män, och af dem återkommo vid pass 500, till en del med förfrusna lemmar. Antager man förlusterna i döde och fångne under det öfriga fälttåget till 2 500 man, så blir antalet af de förfrusne omkring 3 500. Några uppgifva det högre, andra lägre; det vissa är, att förlusten var för den tiden omätlig.

Så slöts det sista äfventyret i Carl XII:s stora blodiga sorgespel, och så föllo Finlands siste karoliner, om hvilka skalden sjunger*):

Dit flög ock Finlands sista tropp,

Hopsökt från öde trakter;

Flög der att ibland fjällen dö,

Begrafven under nordens snö.
Och åter sjunger han:

Gret Sverige: mer gret Finland dock,

Som mor och enka gråter ...

Du, som i vårens grönska och tjusad af blidare taflor lyssnat till denna sorgsna, men höghjertade saga; du, som värmer ditt hjerta vid den svenska ärans glans och vid den finska sångens odödliga sägner om nyare tiders bragder; mins, att Finland äfven före dem ägt hjeltar värdige sagornas minnen, ehuru det aldrig förr har ägt och väl aldrig sedan skall äga mer än en fänrik Stål att besjunga dem.

 

 

*) Har afseende på den vidtutspridda och äfven af Voltaire utbredda lögnen att Carl XII skulle skickat sin stöfvel till rådet, för att regera i hans ställe.

*) Grefve Arvid Horn.

*) Fältskärn lade vigt på detta ord, emedan, sade han, man väl förut visste att räkna sig såsom många, men först år 1789 begynte man tala om »folket».

*) Förslaget gjordes den tiden verkligen på spe utaf Stjerneld, och ständerna gingo in derpå, hvarpå S., som var kort om hufvudet, yttrade: »Jag hade orätt, som ej kom ihåg att man icke skall kasta perlor för sv–, ty de äta dem som ärter.»
*) Konungens resa gick i början långsamt. Först den 26 Oktober begyntes hans verldsberömda ridt från Pitest till Stralsund.

*) Fältskärns Berättelser, 1:sta cykeln, sid. 173.

*) Samtida berättelser säga oss, att det var ryssarne, som sprängde fästet i luften. »De våra», säger Mathesius, »hade af oförstånd qvarlemnat 7 tunnor krut. Tvärtemot kapitulationen använde fienden dessa kruttunnor till slottets förstöring, hvarvid icke allenast de begge runda tornen jemte boningsrummen sprängdes i luften, utan äfven den mycket starka ringmuren remnade på flera sträckor af 4, 5, 6 och 7 famnars längd.» – Hela länet förhärjades, så att endast 5 hus blefvo öfriga.
*) Vid detta ord strök kapten Svanholm sina mustascher, ty det var hans egen favoritsvordom, och det smickrade honom att höra den från karolinska läppar. Men Fältskärn, som märkte det, roade sig att tillägga: – jag lemnar det osagdt, om ej karlen det oaktadt var en kruka; ty krukor funnos också den tiden. Man hör icke ofta att verkliga hjeltar bruka hofvera med hjeltemod. – Svanholm morrade något, som ingen hörde, och berättelsen gick sin gång.

*) Påbudet utfärdades i Mars 1718.

*) Sedermera förmäld med den unge hertigen af Holstein, Carls systerson, och stammoder för det nu regerande kejserliga huset i Ryssland.

*) Carl XII gaf kort före sin död befallning att iordningställa lustslotten. Mången har trott att han beslutat egna sin senare bana åt freden och rikets upphjelpande.

**) Tidigare. Det var detta bud, som bestämde honom till återtåg.

*) Franzén, »Den gamle knekten», första upplagan, sedermera ändrad.